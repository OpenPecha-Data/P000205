༄༅། །ཕྱག་ཆེན་སྔོན་འགྲོ་ཐུན་མོང་གི་ཁྲིད་ཡིག་གསེར་གྱི་ཐིགས་པ་ཞེས་བྱ་བ་བཞུགས་སོ། །
མཛད་པ་པོ། ཤྲཱི་སེང་བྲག་སྤྲུལ་སྐུ་ངག་དབང་འགྱུར་མེད་ཆོས་ཀྱི་རྒྱལ་མཚན།
དཔར་བསྐྲུན་གསལ་བཤད།
༄༅། །ཨོཾ་སྭ་སྟི། དེ་ཡང་འདིར་སྒྲུབ་བརྒྱུད་བསྟན་པའི་སྲོག་ཤིང་བཀྲིན་མཚུངས་ཟླ་མ་མཆིས་པ། འཁོར་ལོའི་མགོན་པོ་གྲུབ་དབང་སེང་བྲག་རིན་པོ་ཆེ་སྐུ་ཕྲེང་ལྔ་པ་ཤྲཱི་ངག་དབང་འགྱུར་མེད་ཆོས་ཀྱི་རྒྱལ་མཚན་དཔལ་བཟང་པོའི་སྡེ་མཆོག་གི་ཞལ་སྔ་ནས། སྙིང་པོའི་དོན་ལ་རྩེ་གཅིག་ཏུ་གཞོལ་བའི་སློབ་འབངས་རྣམས་ལ་ཐུགས་བརྩེ་བ་ཆེན་པོའི་སྒོ་ནས་ཤིན་ཏུ་གོ་བདེ་བའི་ཚུལ་དུ་ཆོས་འཁོར་གྱི་རིམ་པ་སྔ་ཕྱི་སོ་སོར་ལེགས་པར་བསྩལ་གནང་བའི་སྐབས་འགའ་ཞིག་ཏུ། སྒྲ་འཛིན་འཁོར་ལོར་བཙུད་རྒྱུའི་གོ་སྐབས་སྟབས་ལེགས་སུ་གྱུར་པའི་དབང་གིས། ད་ཆ་ཞལ་སློབ་གསར་བུ་བ་མང་དག་ཞིག་ལ་དངོས་སུ་གསེར་ཞལ་མཇལ་རྒྱུའི་བགོ་སྐལ་དབེན་ཀྱང༌། དམ་པའི་ཆོས་ཀྱི་སྒྲ་དབྱངས་ཟབ་མོ་ཉན་རྒྱུ་དང་ཐོས་རྒྱུ་ཡོད་པ་འདི་ཡང་ཕྲན་བུ་གློ་བ་བདེ་བ་ཙམ་དུ་མ་ཟད། ད་དུང་གསུང་ཇི་ལྟ་བ་བཞིན་ཡིག་ཐོག་ཏུ་ཕབ་སྟེ་དོན་གཉེར་ཅན་མི་ཉུང་བ་ཞིག་གི་གཟིགས་དཔེར་འགྲེམ་སྤེལ་ཞུ་རྒྱུ་བྱུང་བ་ཡིན་ན། ཕན་ཐོགས་ཆེ་བར་དམིགས་ཏེ།
ད་ལམ་ཐུན་མོང་གི་སྔོན་འགྲོའི་ཆོས་ཀུན་སློང་ཀུན་སྤྱོད་སོགས་དང༌། བློ་ལྡོག་རྣམ་བཞིའི་སྐོར་ཞིབ་རྒྱས་ཆ་ཚང་བ་ཞིག་བཞུགས་འདུག་པ་འདི་བཞིན། མཁན་རིན་པོ་ཆེ་ཕྲིན་ལས་རྡོ་རྗེ་མཆོག་ནས་ཞལ་གསུང་ཇི་བཞིན་དག་པར་ཡིག་ཐོག་ཏུ་ཕབ་གནང་མཛད་ཅིང༌། སྐུ་ཚ་བུ་བསྟན་འཛིན་ལགས་ནས་རྩིས་འཕྲུལ་ནང་དུ་བཙུད་པ་དེ་ཉིད། ཞལ་སློབ་དགེ་བཤད་སྒྲུབ་རྒྱ་མཚོ་ལགས་དང་ཕྲན་ཟུང་ནས་ཞུ་སྒྲིག་གི་ཕྱག་རོགས་ཞུས་ཏེ་ལེགས་གྲུབ་བྱུང་བ་འདི་ཉིད།
ད་ལམ་དཔལ་འབྲུག་པའི་ལོ་འཁོར་ཚོགས་ཆེན་ཐེངས་གཉིས་པའི་མཛད་སྒོ་དང་འབྲེལ། ༧སྐྱབས་མགོན་རྒྱལ་དབང་འབྲུག་པ་མཆོག་དབུ་བཞུགས་ཐོག་མཁན་སྤྲུལ་སེར་སྐྱ་འདུས་པ་རྒྱ་མཚོའི་དབུས་སུ། སྐྱབས་རྗེ་མཆོག་གི་འཁྲུལ་བྲལ་ཡང་སྲིད་རིན་པོ་ཆེ་འཇིགས་མེད་མི་ཕམ་བློ་གྲོས་དཔལ་བཟང་པོ་མཆོག་གི་གསེར་ཁྲི་མངའ་གསོལ་རྟེན་འབྲེལ་མཛད་རིམ་གྱི་སྐབས་དང་བསྟུན། ཞལ་སློབ་དང་སྦྱིན་བདག་སོཊ་དད་མོས་ཅན་འབྲེལ་ཡོད་རྣམས་ལ་འབུལ་ལམ་ཞུ་རྒྱུའི་སླད། སེང་བྲག་ཞབས་ཞུ་ཚོགས་པ་ནས་ཐུགས་འཁུར་ཆེ་བཞེས་ཐོག་གོ་སྒྲིག་ཞུས་དོན་ལྟར།
ནུབ་ལུང་བཀྲ་ཤིས་ཕུན་ཚོགས་ལགས་ཀྱི་ནང་མི་ཐུན་མོང་ནས་སྦྱིན་བདག་མཛད་གནང་བཀའ་དྲིན་ཆེ་དོན་བཞིན། དེབ་གྲངས་ ༣༠༠༠ ཐམ་པ་ཆོས་སྦྱིན་དུ་སྤེལ་རྒྱུའི་སླད་དཔར་བསྐྲུན་ཞུས་པའི་དགེ་བའི་མཐུ་ལས། སངས་རྒྱས་ཀྱི་བསྟན་པ་རིན་པོ་ཆེ་དར་ཞིང་རྒྱས་པ་དང༌། བསྟན་འགྲོའི་གཙུག་རྒྱན་མཚུངས་མེད་༧གངས་ཅན་མགོན་པོ་མཆོག་གི་དབུས་རིས་མེད་ཀྱི་བསྟན་འཛིན་དམ་པ་རྣམས། སྐུ་ཚེ་ཞབས་པད་བརྟན་ཅིང་མཛད་ཕྲིན་གོང་དུ་འཕེལ་བ་དང༌། འཇིག་རྟེན་གྱི་ཁམས་ཀུན་ཏུ་ནད་མུག་འཁྲུག་རྩོད་སོགས་ཞི་ནས་ཆོས་འབྱོར་བདེ་སྐྱིད་ཀྱི་དཔལ་ལ་སྤྱོད་ཅིང༌། མཐར་ཐུག་མ་རྒན་སེམས་ཅན་ཐམས་ཅད་རྣམ་མཁྱེན་རྒྱལ་བའི་གོ་འཕང་རིན་པོ་ཆེ་འཐོབ་པ་སོགས་ཀྱི་ཆེད་དུ་དམིགས་སྨོན་འདུན་དྲག་པོའི་མཚམས་སྦྱོར་དང་བཅས།
རྣམ་དཀར་གྱི་འདུ་བྱེད་པོ་མཁན་བཤད་སྒྲུབ་བསྟན་འཛིན་མིང་པས། དཔར་བསྐྲུན་གསལ་བཤད་ཀྱི་ཚུལ་དུ་བཀོད་པ་དགེ་ལེགས་སུ་གྱུར་ཅིག། །།
སྟོན་དང་བསྟན་པའི་རྣམ་གཞག་གི་ཁྲིད་ནི།
བཤད་བྱའི་ཡན་ལག་དང༌། བཤད་བྱ་དངོས་གཉིས། དང་པོ་བཤད་བྱའི་ཡན་ལག་ཆོས་འཆད་ཉན་གྱི་ཚུལ་ལ། བླ་མས་འཆད་ཚུལ་དང་གཅིག །སློབ་མས་ཉན་ཚུལ་དང་གཉིས། དཔོན་སློབ་གཉིས་ཀས་འཆད་ཉན་ཇི་ལྟར་བྱ་ཚུལ་དང་གསུམ། འོ་དེ་ལ་དང་པོ་བླ་མས་འཆད་ཚུལ་དེ་ལ། སྤྱིར་དུ་སྔོན་འགྲོའི་ཁྲིད་འདིའི་སྐབས་ལ་བླ་མས་འཆད་ཚུལ་དང༌། བསྟན་པའི་རྣམ་གཞག་རྒྱས་པ་ད་ལྟར་བདག་ཅག་ལས་དང་པོ་པ་རྣམས་ལ་དགོས་པ་ཆེར་མེད་པའི་དབང་གིས་རྩ་བའི་བླ་མ་ཡབ་སྲས་ཀྱི་ཞལ་རྒྱུན་ལ་གསུང་རྒྱུན་རྒྱ་ཆེ་བ་རང་མེད་ན་ཡང༌། ད་དེ་རིང་བདག་ཅག་གི་སྟོན་པ་རིན་པོ་ཆེའི་དུས་ཆེན་ཁྱད་པར་ཅན་སོང་ཙང་ས་བཅད་མ་སྟོང་ཙམ་ཞིག་བྱས་ན།
བླ་མས་འཆད་ཚུལ་དེ་ལའང་སློབ་དཔོན་སྟོན་པ་སངས་རྒྱས་ཀྱི་འཆད་ཚུལ་དང་གཅིག །སློབ་དཔོན་དགྲ་བཅོམ་པས་འཆད་ཚུལ་དང་གཉིས། མཁས་པ་པཎྜི་ཏའི་འཆད་ཚུལ་དང་གསུམ། ད་དེ་ལ་དང་པོ་སློབ་དཔོན་སངས་རྒྱས་ཀྱི་འཆད་ཚུལ་ནི། དེ་ཡང་ཆོ་འཕྲུལ་རྣམ་པ་གསུམ་གྱི་སྒོ་ནས་འཆད་པ་ཡིན་པས། ཆོ་འཕྲུལ་རྣམ་པ་གསུམ་ནི། སྐུ་རྫུ་འཕྲུལ་གྱི་ཆོ་འཕྲུལ། གསུང་ཀུན་ཏུ་བརྗོད་པའི་ཆོ་འཕྲུལ། ཐུགས་རྗེས་སུ་བསྟན་པའི་ཆོ་འཕྲུལ་དང་གསུམ། དེ་ལ་དང་པོ་སྐུ་རྫུ་འཕྲུལ་གྱི་ཆོ་འཕྲུལ་ནི། བདག་ཅག་གི་སྟོན་པ་རིན་པོ་ཆེ་མཉམ་མེད་ཤཱཀྱ་སེང་གེ་དེ་ཉིད་ཀྱིས་གདུལ་བྱ་རྣམས་ལ་ཆོས་བསྟན་པའི་སྐབས་སུ་སྐུ་དེ་ཉིད་ཤིང་ཏ་ལ་བདུན་སྲིད་ཙམ་གྱི་ནམ་མཁའ་ལ་ཡར་འཕགས་ནས། སྐུའི་སྨིན་མཚམས་ཀྱི་མཛོད་སྤུ། མགུལ་གྱི་བུམ་པ། ཐུགས་ཀྱི་དཔལ་བེའུ་ལ་སོགས་པ་དེ་རྣམས་ལས་འོད་ཟེར་ཁ་དོག་སྣ་ཚོགས་དཔག་ཏུ་མེད་པ་སྤྲོས་ནས་གདུལ་བྱ་འཁོར་དུ་མ་འདུས་པ་དེ་དག་ཐམས་ཅད་ཀྱང་འཁོར་དུ་འདུས་པར་མཛད་པ་དང༌། ཐུགས་རྗེས་སུ་བསྟན་པའི་ཆོ་འཕྲུལ་ནི། གདུལ་བྱ་འཁོར་དུ་འདུས་པ་དེ་དག་ཐམས་ཅད་ཀྱི་དབང་པོ་དང༌། ཁམས་དང༌། བསམ་པ་དང༌། བག་ལ་ཉལ་བ་སོགས་པ་དེ་ཐམས་ཅད་ཀྱང་ཕྲ་ཞིང་ཕྲ་བ་མཁྱེན་པར་མཛད་པ་དང༌། ཆོས་བསྟན་པའི་དུས་ལ་བབ་མ་བབ། རིགས་སད་མ་སད་ལ་སོགས་པ་དེ་རྣམས་ལེགས་པར་མཁྱེན་པར་མཛད་པ་དང༌། གསུང་ཀུན་ཏུ་བརྗོད་པའི་ཆོ་འཕྲུལ་ནི། དེ་ནས་གདུལ་བྱ་འཁོར་དུ་འདུས་པ་དེ་དག་ཐམས་ཅད་ཀྱི་སོ་སོ་སོ་སོའི་ཁམས་དང༌། དབང་པོ་དང༌། བསམ་པ་དང༌། མོས་པ་དང་མཐུན་པའི་གསུང་ཚངས་པའི་དབྱངས་ཡན་ལག་དྲུག་ཅུ་དང་ལྡན་པ་གཅིག་ཁོ་ནས་ཆོས་བསྟན་པའི་སྐབས་སུ། གདུལ་བྱ་སེམས་ཅན་ལྷ་ཀླུ་མི་དྲི་ཟ་ལ་སོགས་པ་དང༌། ཐེག་པ་ཆེ་ཆུང་གི་རིགས་ཅན་ལ་སོགས་པ་སོ་སོ་སོ་སོའི་ཁམས་དང་དབང་པོ། བསམ་པ་མོས་པ་ཇི་ལྟར་འཚམ་པ་དང་མཚུངས་པའི་ཆོས་བསྟན་པར་མཛད་པ་ཡིན་གསུང༌།
འོ་སྟོན་པ་རྫོགས་པའི་སངས་རྒྱས་ཀྱིས་ཆོ་འཕྲུལ་རྣམ་པ་གསུམ་གྱི་སྒོ་ནས་འཆད་པ་ལྟར་དུ། ཉན་ཐོས་དང་རང་སངས་རྒྱས་ལ་སོགས་པ་རྣམས་ཀྱིས་འཆད་པ་ཡིན་ནམ་ཞེ་ན། དེ་ཚོས་འཆད་མི་ནུས་པ་ཡིན། འཆད་མི་ནུས་པའི་རྒྱུ་མཚན་དེ་གང་རེད་ཟེར་ན། མི་ཤེས་པའི་རྒྱུ་བཞིས་གེགས་བྱེད་པའི་ཕྱིར། གནས་ཀྱིས་བསྐལ་བས་མ་ཤེས་པ། འཕགས་པ་མོའུ་འགལ་གྱི་བུས་རང་གི་མ་སངས་རྒྱས་ཞིང་འོད་ཟེར་ཅན་དུ་སྐྱེས་པ་མ་ཤེས་པ་ལྟ་བུ་དང༌། དུས་ཀྱིས་བསྐལ་བས་མ་ཤེས་པ། ཁྱིམ་བདག་དཔལ་སྐྱེས་ཀྱི་རྒྱུད་ལ་ཐར་པའི་ས་བོན་ཡོད་པ་འཕགས་པ་ཤཱ་རིའི་བུ་ལྟ་བུས་ཀྱང་མ་ཤེས་པ་ལྟ་བུ་དང༌། རྒྱུ་ཐུག་མེད་ཀྱིས་འབྲས་བུ་ཐུག་མེད་མི་ཤེས་པ་ནི། དེ་ཡང་ཇི་སྐད་དུ།
རྨ་བྱའི་མདོངས་བཀྲ་གཅིག་ལ་ཡང༌། །རྒྱུ་ཡིས་དབྱེ་བ་ཐ་དད་པ། །དེ་མཁྱེན་པ་ནི་ཀུན་མཁྱེན་ཏེ། །ཀུན་མཁྱེན་ཡེ་ཤེས་མིན་པས་མིན། །ཞེས་གསུངས་པ་ལྟ་བུའོ། །མི་ཤེས་པའི་རྒྱུ་བཞི་པ་སངས་རྒྱས་ཀྱི་ཡོན་ཏན་ཟབ་ཅིང་ཕྲ་བ་རྣམས་མི་ཤེས་པ་ལྟ་བུའོ། །འོ་དེ་ལྟ་བུ་མི་ཤེས་པའི་རྒྱུ་བཞི་ཡིས་གེགས་བྱེད་པའི་ཕྱིར་ན་འཆད་མི་ཐུབ་པ་ཡིན་ཞེས་གསུང༌། དེ་ནི་སློབ་དཔོན་སྟོན་པ་སངས་རྒྱས་ཀྱི་འཆད་ཚུལ་དང༌།
སློབ་དཔོན་དགྲ་བཅོམ་པའི་འཆད་ཚུལ་ནི། དེ་ལ་ཡང་ཉན་ཐོས་དགྲ་བཅོམ་པ་རྣམས་ཀྱི་འཆད་ཚུལ་དང༌། རང་སངས་རྒྱས་དགྲ་བཅོམ་པ་རྣམས་ཀྱི་འཆད་ཚུལ་གཉིས་ཡོད་ལ། དང་པོ་ནི་དག་པ་རྣམ་པ་གསུམ་ལ་བརྟེན་ནས་འཆད་པ་ཡིན་ཟེར། དག་པ་གསུམ་དེ་གང་ཡིན་ཟེར་ན། འཆད་པ་པོ་ངག་དག་པ། ཉན་པ་པོ་སྣོད་དག་པ། གསུང་རབ་ཀྱི་བརྗོད་བྱ་དག་པ། དང་པོ་ཉན་པ་པོ་སྣོད་དག་པ་ནི་ཉན་ཐོས་དགྲ་བཅོམ་པ་དེ་རྣམས་མངོན་པར་ཤེས་པ་དང་ལྡན་པ་ཡིན་པས་ཆོས་གང་ཡང་འཆད་པའི་ཡུལ་དེ་ཉིད་ཆོས་སྟོན་པའི་དུས་ལ་བབ་དང་མ་བབ། རིགས་སད་དང་མ་སད་ལ་སོགས་པ་དེ་རྣམས་མངོན་ཤེས་ཀྱིས་ལེགས་པར་བརྟགས་ནས་ཆོས་སྟོན་པའི་དུས་ལ་བབ། རིགས་སད་པ་ལྟ་བུ་ཞིག་ཡིན་ན་དེ་རྣམས་ལ་ཆོས་སྟོན་པ་དང༌། ཆོས་བསྟན་པའི་དུས་ལ་མ་བབ་པ་དང༌། རིགས་མ་སད་པ་དང༌། རྒྱུད་མ་དག་པ་ལ་སོགས་པ་ཡོད་ན་དེ་ཚོ་ལ་ཆོས་མི་སྟོན་པ་ཡིན་པས། དེ་ཡི་ཕྱིར་ན་ཉན་པ་པོ་སྣོད་དག་པ། འཆད་པ་པོ་ངག་དག་པ་ཞེས་བྱ་བ་ནི། ཆོས་བཤད་པ་དེ་ཡང་ཚིག་ཐོན་ལ་མ་ཐོན། གོ་ལ་མ་གོ། ལྡབ་བི་ལྡིབ་བི། མ་ན་མུན་ནེ་ལྟ་བུ་མ་ཡིན་པར་སྒྲ་དག་ཅིང༌། དབྱངས་སྙན་པ། ཡིད་དུ་འཇེབས་པའི་སྒོ་ནས་ཆོས་སྟོན་པར་མཛད་པ་དང༌། གསུང་རབ་ཀྱི་བརྗོད་བྱ་དག་པ་ཞེས་བྱ་བ་ནི། རང་ཉིད་ཀྱི་སྟོན་པ་ཡོངས་འཛིན་རྫོགས་པའི་སངས་རྒྱས་ལ་སོགས་པ་རྣམས་ཀྱི་ཞལ་ནས་ཇི་ལྟར་བྱུང་བ་དེ་ལ་ཚིག་ལ་ལྷག་ཆད་དང༌། དོན་ལ་ནོར་འཁྲུལ་གང་ཡང་མེད་པར་སྒྲ་དག་པའི་སྒོ་ནས་ཕར་འཆད་པར་མཛད་པ་དང༌། རང་རྒྱལ་དགྲ་བཅོམ་པ་རྣམས་ཀྱི་འཆད་ཚུལ་ནི། དེ་ཡང་རང་རྒྱལ་དགྲ་བཅོམ་པ་རྣམས་སློབ་པ་ལམ་གྱི་གནས་སྐབས་སུ་ཐུགས་སེམས་བསྐྱེད་དེ་ཧ་ཅང་ཡང་རྒྱ་ཆུང་བའི་དབང་གིས། རང་ཉིད་གཅིག་པུ་ཞི་བ་ཕྱོགས་གཅིག་པའི་མྱང་འདས་ཀྱི་བདེ་བ་ཁོ་ནར་དོན་དུ་གཉེར་བ་མ་གཏོགས། སེམས་བསྐྱེད་རྒྱ་ཆེན་པོ་མེད་པས་སྨོན་ལམ་རྣམ་པ་གསུམ་བཏབ་ཀྱི་ཡོད་པར་གསུངས་ཏེ། རང་གི་ཡེ་ཤེས་རང་གིས་བརྙེས་པ་དང༌། སྟོན་པ་མེད་པའི་སྟེང་དུ་སྐྱེ་བ་དང༌། གང་ཟག་གཞན་ལ་རྟེན་འབྲེལ་བརྡ་ཡི་སྒོ་ནས་ཆོས་བསྟན་པ་ཞེས་དེ་ལྟ་བུའི་སྨོན་ལམ་དང་རྟེན་འབྲེལ་གྱིས། རང་རྒྱལ་དགྲ་བཅོམ་པ་རྣམས་ཀྱིས་དངོས་སུ་གདུལ་བྱ་ལ་ཆོས་བཤད་པ་མེད་ན་ཡང༌། རང་སངས་རྒྱས་དེ་རྣམས་འཚོ་བ་བསོད་སྙོམས་ལ་ཕེབས་པའི་སྐབས་སུ་ཁྱིམ་བདག་འབྱོར་པ་ཅན་རྣམས་ཀྱི་སྒོ་དྲུང་དུ་བསོད་སྙོམས་སློང་ནས། ཁྱིམ་བདག་དེ་དག་གིས་བཟའ་བ་དང་བཏུང་བ་ལ་སོགས་པའི་བསོད་སྙོམས་དྲངས་པའི་གནས་སྐབས་སུ། རང་རྒྱལ་དགྲ་བཅོམ་པ་དེ་རྣམས་སྐུ་ནམ་མཁའ་ལ་ཡར་འཕགས་ནས་སྐུ་སྟོད་ལས་མེ་འབར། སྐུ་སྨད་ལས་ཆུའི་རིང་བསྲེལ་འཁྲུགས་པ་ལ་སོགས་པའི་རྫུ་འཕྲུལ་ཡ་མ་ཟུང། ཆོ་འཕྲུལ་རྣམ་པ་སྣ་ཚོགས་པ་རེ་བསྟན་པའི་སྐབས་སུ་ཡོན་བདག་དེ་རྣམས་དད་པ་དཔག་ཏུ་མེད་པ་རེ་སྐྱེས་ཏེ། མ་འོངས་པ་བདག་ཅག་ཀྱང་ཁྱེད་དང་འདྲ་བ་ཞིག་ཡོང་བར་ཤོག་ཟེར་ནས་སྨོན་ལམ་རེ་བཏབ། སྨོན་ལམ་བཏབ་ཚར་བ་དང་རང་སངས་རྒྱས་དེ་རྣམས་དབེན་པའི་ནགས་ཁྲོད་དུ་ཕར་གཤེགས་འགྲོ་བ་ཡིན་པས། འོ་དེ་ལྟ་བུའི་སྨོན་ལམ་བཏབ་པའི་གང་ཟག་དེ་དག་གི་རྒྱུད་ལ་ཐར་པའི་ས་བོན་བཞག་ནས་མ་འོངས་པར་རིམ་པ་བཞིན་དུ་སངས་རྒྱས་གོ་འཕང་ལ་ཡར་བཀོད་པའི་ལམ་གྱི་མཐུན་རྐྱེན་ལྟ་བུ་རུ་འགྱུར་བ་ཡིན་པས། དེ་ཙམ་ཞིག་ལ་རང་སངས་རྒྱས་ཀྱིས་ཆོས་འཆད་པའི་ཐ་སྙད་ཙམ་བཞག་པ་མ་གཏོགས། དངོས་སུ་རང་སངས་རྒྱས་རྣམས་ཀྱིས་ཉན་ཐོས་དང་བྱང་སེམས་ལྟར་ཆོས་འཆད་པ་ནི་མེད་གསུང༌། འོ་དེ་ནི་རང་རྒྱལ་དགྲ་བཅོམ་པ་རྣམས་ཀྱི་ཆོས་འཆད་ཚུལ་དང༌།
དེ་ནས་མཁས་པ་པཎྜི་ཏ་རྣམས་ཀྱི་ཆོས་འཆད་ཚུལ་དེ་ལ་ཡང༌། ནཱ་ལེནྡྲའི་གཙུག་ལག་ཁང་ན་བཞུགས་པའི་པཎྜི་ཏ་རྣམས་ཀྱིས་ཆོས་འཆད་ཚུལ་དང་བི་ཀྲ་མ་ལ་ཤཱི་ལའི་གཙུག་ལག་ཁང་ན་བཞུགས་པའི་པཎྜི་ཏ་རྣམས་ཀྱིས་ཆོས་འཆད་ཚུལ་དང་གཉིས། དང་པོ་ནི་བཀའ་ཐམས་ཅད་ཕུན་སུམ་ཚོགས་པ་ལྔ་དང༌། བསྟན་བཅོས་ཐམས་ཅད་རྩིས་འགོ་ཡན་ལག་ལྔའི་སྒོ་ནས་ཆོས་འཆད་པ་ཡིན་གསུངས། དེ་ལ་བཀའ་ཐམས་ཅད་ཕུན་སུམ་ཚོགས་པ་ལྔའི་སྒོ་ནས་ཆོས་ཇི་ལྟར་འཆད་པ་ནི། དཔེར་ན་བཀའ་དང་པོ་བདེན་བཞི་ཆོས་ཀྱི་འཁོར་ལོ་ལ་ཆ་བཞག་ན། གནས་ཕུན་སུམ་ཚོགས་པ་ཡུལ་ཝཱ་རཱ་ཎ་སཱི་དྲང་སྲོང་ལྷུང་བ་རི་དྭགས་ཀྱི་ནགས་སུ། སྟོན་པ་ཕུན་སུམ་ཚོགས་པ་བསྐལ་བཟང་རྣམ་འདྲེན་སྟོང་རྩ་གཉིས་ཀྱི་ནང་གི་རྣམ་འདྲེན་བཞི་པ་རྒྱལ་བ་ཤཱཀྱ་ཐུབ་པ་ཡིས། ཆོས་ཕུན་སུམ་ཚོགས་པ་སྡུག་བསྔལ་བདེན་པ། ཀུན་འབྱུང་བདེན་པ། འགོག་པའི་བདེན་པ། ལམ་གྱི་བདེན་པ་དང་བཅས་ཏེ་བདེན་པ་བཞིའི་ཆོས་ཀྱི་འཁོར་ལོ། དུས་ཕུན་སུམ་ཚོགས་པ་བདག་ཅག་གི་སྟོན་པ་མངོན་པར་རྫོགས་པ་སངས་རྒྱས་ནས་ཞག་བདུན་ཕྲག་བདུན་སོང་བའི་རྗེས་ལ། འཁོར་ཕུན་སུམ་ཚོགས་པ་ཚེ་དང་ལྡན་པ་ཀུན་ཤེས་ཀཽཎྜི་ནྱ་དང༌། ཚེ་དང་ལྡན་པ་རྟ་ཐུལ་དང༌། རླངས་པ་དང༌། མིང་ཆེན་དང༌། བཟང་ལྡན་ལ་སོགས་པ་དེ་ལྟ་བུའི་འཁོར་ལྔ་སྡེ་བཟང་པོ་ལ་ཆོས་འཁོར་བསྐོར་བ་ལ་སོགས་པ་གླེང་གཞི་དེ་ལྟ་བུའི་སྒོ་ནས་ཁོག་ཕུབ་སྟེ་ཆོས་འཆད་པར་མཛད་པ་དང༌། བསྟན་བཅོས་ཐམས་ཅད་རྩིས་འགོ་ཡན་ལག་ལྔའི་སྒོ་ནས་ཆོས་འཆད་པ་ནི།
འདི་ཡི་མཛད་པ་པོ་ནི་སུ། །ལུང་ནི་གང་བཏུས་ཕྱོགས་གར་གཏོགས། །དབུ་ཞབས་བསྡུས་པའི་དོན་ནི་ཅི། །དགོས་པ་སུ་ཡི་དོན་དུ་མཛད། །ཅེས་གསུངས་པ་ལྟ་བུ། བསྟན་བཅོས་གང་ཡང་རུང་བ་དེ་ཉིད་མཛད་པ་པོ་སུ་ཡིས་མཛད། ལུང་གང་ནས་བཏུས། ཕྱོགས་གང་དུ་གཏོགས། དགོས་པ་སུ་ཡི་དོན་དུ་མཛད། དབུ་ནས་ཞབས་སུ་བསྡུས་པའི་དོན་གང་ཡིན་པ་ལ་སོགས་པ་གླེང་གཞི་དེ་ལྟ་བུའི་སྒོ་ནས་ཁོག་ཕུབ་སྟེ་ཆོས་འཆད་པར་མཛད་པ་དང༌། བི་ཀྲ་མ་ལ་ཤཱི་ལའི་གཙུག་ལག་ཁང་ན་བཞུགས་པའི་པཎྜི་ཏ་རྣམས་ཀྱིས་ནི། ཉན་པ་པོ་སྣོད་རུང་དུ་བྱ་བ་དང༌། བསྟན་པའི་རྣམ་གཞག་སྟེ་ངེས་པ་གཉིས་ཀྱི་སྒོ་ནས་འཆད་པ་ཡིན་གསུངས། ཉན་པ་པོ་སྣོད་རུང་དུ་བྱ་བ་ཞེས་པ་ནི། བསྟན་བཅོས་རྩོམ་པ་པོ་བླ་མ་དེ་ཉིད་ཀྱི་དང་པོ་སྐྱེ་རྒྱུད། སྐུ་འཁྲུངས་ཚུལ། བར་དུ་ཐོས་བསམ་སྒོམ་གསུམ་གྱི་ཉམས་བཞེས་མཛད་ནས་བསྟན་པ་དང་སེམས་ཅན་གྱི་འགྲོ་དོན་མཛད་ཚུལ། བསྟན་བཅོས་དེ་ཚོ་བརྩམས་ཚུལ། མཐར་གདུལ་བྱ་རྫོགས་ནས་དགོངས་པ་མྱ་ངན་ལས་འདས་པའི་ཚུལ་བསྟན་ཚུལ་ལ་སོགས་པ་བླ་མ་དེ་དག་གི་ལོ་རྒྱུས་ལྟ་བུ། བརྒྱུད་པའི་ལོ་རྒྱུས་འདྲ་བོ། རྣམ་ཐར་དེ་ཚོ་ཞིབ་ཅིང་ཕྲ་བ་བསྙད་ནས་གདུལ་བྱ་ཆོས་ལ་ཡིད་ཆེས་མེད་པ་རྣམས་ལ་ཡིད་ཆེས་སྐྱེ་རུ་བཅུག །དད་པ་དང་མོས་གུས་མེད་པ་རྣམས་དད་པ་དང་མོས་གུས་གསར་དུ་སྐྱེ་རུ་བཅུག་པ་ལ་སོགས་པའི་སྒོ་ནས་ཆོས་འཆད་པ་དང༌། བསྟན་པའི་རྣམ་གཞག་ནི། དེ་ཡང་རྒྱུད་བླ་མ་ལས།
ཆོས་ཀྱི་སྐུ་ལས་མ་གཡོས་པར། །སྤྲུལ་པའི་རང་བཞིན་སྣ་ཚོགས་ཀྱིས། །སྐྱེ་བ་མངོན་པར་སྐྱེ་བ་དང༌། །དགའ་ལྡན་གནས་ནས་འཕོ་བ་དང༌། །ལྷུམས་སུ་ཞུགས་དང་བལྟམས་པ་དང༌། །བཟོ་ཡི་གནས་ལ་མཁས་པ་དང༌། །བཙུན་མོའི་འཁོར་གྱིས་རོལ་བ་དང༌། །ངེས་འབྱུང་དཀའ་བ་སྤྱོད་པ་དང༌། །བྱང་ཆུབ་སྙིང་པོར་གཤེགས་པ་དང༌། །བདུད་སྡེ་བཅོམ་དང་རྫོགས་པར་ནི། །བྱང་ཆུབ་ཆོས་ཀྱི་འཁོར་ལོ་བསྐོར། །མྱ་ངན་འདས་པར་གཤེགས་མཛད་རྣམས། །ཡོངས་སུ་མ་དག་ཞིང་རྣམས་སུ། །སྲིད་པ་ཇི་སྲིད་གནས་པར་སྟོན། །ཞེས་གསུངས་པ་ལྟར་དུ་བདག་ཅག་གི་སྟོན་པ་མཉམ་མེད་ཤཱཀྱའི་རྒྱལ་པོ་དེ་ཉིད། དང་པོར་བྱང་ཆུབ་མཆོག་ཏུ་ཐུགས་བསྐྱེད་པ་ནས་བཟུང་སྟེ་མཛད་པ་བཅུ་གཉིས་ཀྱི་ཐ་མ་དགོངས་པ་མྱ་ངན་འདས་པའི་མཛད་པ་མ་བསྟན་གྱི་བར་དུ་མཛད་པ་ལ་སོགས་པ་དེ་དག་ཐམས་ཅད་རེ་རེ་བཞིན་དུ་འགྲེལ་བཤད་བྱས་ནས་རྒྱས་ཤིང་རྒྱས་པར་གླེང་གཞི་དང་བཅས་པའི་སྒོ་ནས་འཆད་པར་བྱེད་པ་དང༌། འོ་དེ་ལྟ་བུ་བི་ཀྲ་མ་ལ་ཤཱི་ལའི་གཙུག་ལག་ཁང་ན་བཞུགས་པའི་པཎྜི་ཏ་རྣམས་ཀྱིས་ཉན་པ་པོ་སྣོད་རུང་དུ་བྱ་བ་དང༌། བསྟན་པའི་རྣམ་གཞག་སྟེ་ངེས་པ་གཉིས་ཀྱི་སྒོ་ནས་འཆད་གསུངས་པ་ལྟ་བུ་ཡིན། དེ་ཡང་ནཱ་རོའི་ཆོས་དྲུག་ལ་སོགས་པ་དང༌། གཞུང་གཞན་དག་གི་དབང་དུ་བཏང་ན་འདིའི་སྐབས་སུ་བསྟན་པའི་རྣམ་གཞག་ལ། མཛད་པ་བཅུ་གཉིས་དེ་ཚོ་ཞིབ་ཅིང་ཕྲ་བ་དང༌། ཁྱད་པར་དུའང་སྟོན་པ་མྱ་ངན་ལས་འདས་པའི་རྗེས་སུ་བཀའ་བསྡུ་རིམ་པ་གསུམ་མཛད་ཚུལ་དང༌། རྒྱ་གར་དུ་འཛམ་གླིང་མཛེས་པར་བྱེད་པའི་སྟོན་པ་རྒྱན་དྲུག་དང༌། མཆོག་གཉིས་དང༌། པཎྜི་ཏ་དང་གྲུབ་ཐོབ་ལ་སོགས་པ་བྱོན་ཚུལ་ནས་བཟུང་སྟེ། བསྟན་པའི་རྣམ་གཞག་དེ་ཚོ་ལེགས་པར་ཁོག་ཕུབ་ནས་རྒྱས་པར་འཆད་པའི་ཕྱག་སྲོལ་ཡོད་ན་ཡང༌། ད་ལྟར་སྔོན་འགྲོའི་ཁྲིད་ཀྱི་སྐབས་ལ་ལས་དང་པོ་པ་ལ་དམིགས་བསལ་དེ་ཙམ་དགོས་པ་ཆེར་མེད་པའི་དབང་གིས་གསུང་སྲོལ་ཆེན་པོ་མེད་ཀྱང༌། ད་དེ་རིང་ས་བཅད་མ་སྟོང་ཙམ་ཞིག་ཞུས་པ་དང༌།
ཐེག་པ་ཆེན་པོའི་ཀུན་སློང་གི་ཁྲིད་ནི།
གཉིས་པ་སློབ་མས་ཉན་ཚུལ་དེ་ལ་ཀུན་སློང་དང༌། ཀུན་སྤྱོད་གཉིས། དང་པོ་ཀུན་སློང་ལའང་བསམ་པ་རྒྱ་ཆེ་བ་བྱང་ཆུབ་སེམས་ཀྱི་ཀུན་སློང་དང༌། ཐབས་རྒྱ་ཆེ་བ་གསང་བ་སྔགས་ཀྱི་ཀུན་སློང་དང་གཉིས། དེ་ལ་དང་པོ་ནི། མ་གྱུར་ནམ་མཁའ་དང་མཉམ་པའི་སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ལས་བསྒྲལ་ཏེ། རྣམ་པ་ཐམས་ཅད་མཁྱེན་པ་ཟུང་འཇུག་ཁྱབ་བདག་རྡོ་རྗེ་འཆང་ཆེན་པོའི་གོ་འཕང་ལ་འགོད་པར་བྱ། དེའི་ཆེད་དུ་ངེས་དོན་ཕྱག་རྒྱ་ཆེན་པོའི་སྒོམ་རིམ་གྱི་ཆོས་ཟབ་མོ་ཉན་ཅིང་ཉམས་སུ་ལེན་པར་བགྱིའོ་སྙམ་པའི་བསམ་པ་ཐུན་མོང་མ་ཡིན་པ་གསལ་གདབ་པ་ཡིན་གསུང༌། དེ་ཡང་བསམ་པ་རྒྱ་ཆེ་བ་བྱང་ཆུབ་སེམས་ཀྱི་ཀུན་སློང་ཞེས་བྱ་བ་དེ། བྱང་ཆུབ་སེམས་དཔའ་རྣམས་གཞན་གང་ལས་བསམ་པ་རྒྱ་ཆེ་བ་ཡིན་པས། དེ་ཡང་རང་ཉིད་གཅིག་པུ་ཙམ་དང༌། རང་གི་ཚེ་འདིའི་ཕ་མ་དང་སྤུན་གཉེན་ཉེ་འབྲེལ། གྲོགས་དགའ་མཛའ་ཙམ་དང༌། གཞན་ཡང་འཛམ་བུ་གླིང་ཙམ་དང༌། སྟོང་གསུམ་གྱི་སྟོང་ཆེན་པོ་ཙམ་ལ་སོགས་པ་ཚད་དང་བཟུང་བའི་ཡུལ་དང་བཅས་པ་དེ་འདྲའི་སེམས་བསྐྱེད་རྒྱ་ཆུང་ཆུང༌། དམན་པ་ལྟ་བུ་མ་ཡིན་པར།
སེམས་ཅན་ཁམས་ནི་ཚད་མེད་ལ། །ཕན་འདོད་དེ་ཡང་དེ་འདྲའོ། །ཞེས་རིན་ཆེན་ཕྲེང་བའི་གཞུང་ལས་བཤད་པ་ལྟར་དུ། སེམས་ཅན་གྱི་ཁམས་མཐའ་ཡས་ཤིང་ཚད་མེད་པ་དེ་ཙམ་དུ་ང་རང་ཚོའི་ལྷག་པའི་བསམ་པ་བྱང་ཆུབ་ཀྱི་སེམས་དེ་ཉིད་ཀྱང་རྒྱ་ཆེ་ཆུང་དེ་ཙམ་དུ་བསྐྱེད་དགོས་པ་ཡིན། དེའི་ཕྱིར་ན་བསམ་པ་རྒྱ་ཆེ་བ་བྱང་ཆུབ་སེམས་ཀྱི་ཀུན་སློང་ཞེས་གསུངས་པ་ཡིན་ལ། དེ་ཡང་ཐོག་མར་ཆོས་ལ་འཇུག་པའི་སྐབས་སུ་འཇུག་སྒོ་རྣམ་པ་གསུམ་ཡོད། གསུམ་དེ་གང་ཡིན་ཞེ་ན། དད་པས་སྒོ་ནས་འཇུག་པ་དང་གཅིག །འདོད་པའི་སྒོ་ནས་འཇུག་པ་དང་གཉིས། ལུང་མ་བསྟན་གྱི་སྒོ་ནས་འཇུག་པ་དང་གསུམ། འོ་དེའི་དང་པོ་དད་པའི་སྒོ་ནས་འཇུག་པ་ཞེས་བྱ་བ་དེ། ཁམས་གསུམ་འཁོར་བ། རིགས་དྲུག་གི་གནས་རིས་མཐོ་དམན་དྲག་ཞན་གང་དང་གང་དུ་སྐྱེ་ན་ཡང་ཐམས་ཅད་སྡུག་བསྔལ་གྱི་རང་བཞིན། སྡུག་བསྔལ་གྱི་ཡོ་ལང༌། སྡུག་བསྔལ་གྱི་འཁྲུལ་འཁོར། དཔེར་ན་མེ་ཡི་འོབས་ལྟ་བུ། དུག་སྦྲུལ་གྱི་ཚང་ལྟ་བུ། སྲིན་པོའི་གླིང་ལྟ་བུ། མཚོན་གྱི་དབལ་ལྟ་བུ་ཡིན་པས།
མི་གཙང་བ་ལ་དྲི་ཞིམ་མེད་བཞིན་འགྲོ་ལྔ་དག་ན་བདེ་བ་མེད། །ཅེས་གསུངས་པ་དང༌། དཔལ་མགོན་འཕགས་པ་ཀླུ་སྒྲུབ་ཀྱིས།
འཁོར་བ་དེ་འདྲར་ལགས་པས་ལྷ་མི་དང༌། །དམྱལ་བ་ཡི་དྭགས་དུད་འགྲོ་རྣམས་དག་ཏུ། །སྐྱེ་བ་བཟང་པོ་མ་ལགས་སྐྱེ་བ་ནི། །གནོད་པ་དུ་མའི་སྣོད་གྱུར་ལགས་མཁྱེན་མཛོད། །ཅེས་གསུངས་པ་ལྟར་དུ་འཁོར་བ་གང་དུ་སྐྱེས་ཀྱང་ཐམས་ཅད་ཀྱང་སྡུག་བསྔལ་གྱི་རང་བཞིན་འབའ་ཞིག་མ་གཏོགས་མེད་པས། ད་འཁོར་བ་ལས་ཐར་བར་བྱེད་པའི་ཐབས་ལ་དམ་པའི་ཆོས་རྣམ་པར་དག་པ་ཞིག་བྱེད་པ་ལས་ལྷག་མི་འདུག་སྙམ་ནས་འཁོར་བ་ལ་ངེས་འབྱུང་སྐྱོ་ཤས་བཅོས་མ་མ་ཡིན་པ་སྐྱེས་ནས་དམ་པའི་ཆོས་ཀྱི་སྒོ་རུ་ཞུགས་པ་དང༌། དམ་པའི་ཆོས་ཀྱི་སྒོ་རུ་ཞུགས་པ་དེ་ཡང་དེ་ག་ཙམ་ཞོར་དེ་ལ་ཆོས་བྱས་པ་དང༌། མི་གཞན་གྱི་ལད་མོ་བྱས་པ་ལྟ་བུ་མ་ཡིན་པར་དངོས་གནས་དྲང་གནས་རང་ཉིད་ཀྱང་ཆོས་དེ་ལ་ཐུན་མོང་མ་ཡིན་པར་དད་པ་དང༌། མོས་གུས། དག་སྣང༌། ངེས་ཤེས་དྲངས་ནས་ཆོས་ལ་འཇུག་པ་དང༌། ཆོས་ལ་འཇུག་པ་ལ། ཆོས་ཟེར་མཁན་དེ། ལམ་སང་ཁ་ཐུག་ལ་བཀའ་འགྱུར་བསྟན་འགྱུར་འདྲ་བོ་སྒྲོག་བཞག་པ་ལ་ཆོས་ཟེར་བ་མ་རེད། ཆོས་བྱེད་པ་ལ་དང་པོ་རུ་བླ་མ་དགེ་བའི་བཤེས་གཉེན་ཞིག་ལ་བསྟེན་ནས། དགེ་བའི་བཤེས་གཉེན་གྱི་ཞལ་སྔ་ནས། དང་པོར་སྐྲ་ཕུད་ཕུལ་བ་ནས་བཟུང་སྟེ་སྨིན་བྱེད་ཀྱི་དབང་བསྐུར། གྲོལ་བྱེད་ཀྱི་ཁྲིད་དང་གདམ་ངག་བཤད། རྒྱབ་རྟེན་གྱི་ལུང་བཀླགས། གེགས་སེལ་བོགས་འདོན་རྣམ་པར་དག་པའི་སྒོ་ནས་ཆོས་ལ་འཇུག་པ་མ་གཏོགས།
བླ་མ་མེད་པའི་གོང་རོལ་ན། །སངས་རྒྱས་བྱ་བའི་མཚན་ཡང་མེད། །བསྐལ་པ་སྟོང་གི་སངས་རྒྱས་ཀྱང༌། །བླ་མ་དག་ལ་བསྟེན་ནས་བྱུང༌། །ཞེས་གསུངས་པས། བླ་མ་མ་བསྟེན་པར་སོ་སོ་སྐྱེ་བོའི་རང་སྟོབས་དང་ཕོ་ཚོད་ཀྱིས་ས་དང་ལམ་གྱི་ཡོན་ཏན་བརྙེས་པ་ནི་སྔར་རྒྱ་གར་འཕགས་པའི་ཡུལ་དང༌། ཕྱིས་བོད་གངས་ཅན་གྱི་ལྗོངས་ལ་སོགས་པར་སྔ་ཕྱི་བར་གསུམ་གནས་དུས་གང་དུའང་མི་འབྱུང་བ་ཡིན་པས། དེའི་ཕྱིར་ན་སྤྱིར་དུ་འཁོར་བ་ལ་ངེས་འབྱུང་སྐྱོ་ཤས་སྐྱེས་ནས་ཆོས་བྱེད། ཆོས་བྱེད་པ་དེའང་ཆོས་ལ་དད་པ་དང་མོས་གུས་དག་སྣང་ཐུན་མོང་མ་ཡིན་པ་བསྐྱེད། ཆོས་བྱེད་པ་ལ་བླ་མ་དགེ་བའི་བཤེས་གཉེན་ཞིག་མ་བསྟེན་ཐབས་མེད་པས་བླ་མ་ལ་མོས་གུས་དང༌། དག་སྣང་དང༌། བརྩེ་བ་དང་གུས་པ་ཚད་མེད་པའི་སྒོ་ནས་བསྟེན། འོ་དེ་ལྟ་བུ་མཐུན་རྐྱེན་ཕུན་སུམ་ཚོགས་པའི་སྒོ་ནས་ཆོས་ལ་འཇུག་པ་དེ་ལ། དད་པའི་སྒོ་ནས་ཆོས་ལ་འཇུག་པ་ཞེས་བྱ་བ་དེ་ཡིན། འདོད་པའི་སྒོ་ནས་ཆོས་ལ་འཇུག་པ་ཞེས་བྱ་བ་དེ་ལ་ཡང་ལེགས་སྨོན་གྱི་སྒོ་ནས་ཆོས་ལ་འཇུག་པ་དང༌། འཇིགས་སྐྱོབ་ཀྱི་སྒོ་ནས་ཆོས་ལ་འཇུག་པ་རྣམ་པ་གཉིས་ཡོད། དང་པོ་དེ་གང་རེད་ཟེར་ན། ང་ཆོས་ཤིག་བྱས་ན་སྐྱེ་བ་ཕྱི་མ་དེ་ལ་ལྷའི་ཡུལ་དང༌། མིའི་ཡུལ་ལའང་མིའི་རྒྱལ་པོ་དང༌། བློན་པོ་ཆེན་པོ་འདྲ་བོ་དང༌། མི་ཚང་ཕྱུག་པོ་འདྲ་བོ་དང༌། གཟུགས་མཛེས་པ་ལ་སོགས་པ་དེ་འདྲའི་ཕུན་སུམ་ཚོགས་པ་ཞིག་མི་ཡོང་ངམ། དེ་ལྟ་བུ་ཞིག་ཡོང་བ་འདུག་བསམས་ནས་གཅུང་དགའ་བོས་རབ་བྱུང་བསྒྲུབས་པའི་དམིགས་ཡུལ་ལྟ་བུ་དེ་འདྲའི་སྒོ་ནས་ཆོས་ལ་འཇུག་པ་དང༌། དེ་ཙམ་དུ་མ་ཟད་ཚེ་འདིར་ཡང་དཔེར་ན་དགོན་པ་གྲྭ་ཚང་ངམ། རི་ཁྲོད་ལྟ་བུ་བླ་མ་ཞིག་གི་དྲུང་དུ་ཡར་ཕྱིན་ན་དེ་ན་འགྱེད་དང༌། དཀོར་དང༌། མང་ཇ་དང༌། དེ་ག་ནང་བཞིན་མཐུན་རྐྱེན་བསྡད་སའི་གནས་ཁང་དང༌། ཡོ་བྱད་ཐམས་ཅད་ཀྱང་ཕུན་སུམ་ཚོགས་པ་འདྲ་བོ་ཞིག་མཐོང་ནས། ཨ་ཙི་ང་ཆོས་ཤིག་བྱས་ནས་དགོན་པ་འདི་རུ་ཞུགས་ནས་བསྡད་པ་ཡིན་ན། འདི་ན་ཕོགས་ཀྱང་འདི་འདྲར་འདུག །འགྱེད་མང་ཇ་དང༌། སྡོད་ས་ཡང་སྐྱིད་པོ། མཐུན་རྐྱེན་ཡང་འཛོམས་པོ། ཉི་མ་ཡང་དྲོ་བོ། ཆུ་ཡང་འབེལ་པོ། བཀའ་རྒྱུགས་གཏོང་མཁན་ཡང་མེད། ཁུ་ཤིས་ཁམས་པ་་་་་་་་་གང་འདོད་འདོད་བྱེད་ནས་སྡོད་རྒྱུ་འདྲ་བོ་དཔེ་ཡག་པོ་ཞིག་ཡོང་བར་འདུག་བསམས་ནས་དགོན་པ་ཞིག་ལ་ཡར་ཞུགས། ཆོས་ཤིག་བྱེད་མདོག་མདོག་འདྲ་བོ་བྱས་ནས་ཡར་གྲལ་ལ་བསྒྲིགས་ནས་བསྡད་པ་དེ་ཚོ་ནི། མིང་ལ་གང་ཟེར་རེད་ཟེར་ན་འདོད་པའི་སྒོ་ནས་ཆོས་ལ་འཇུག་པ་ཞེས་བྱ་བ་དང༌། ལེགས་སྨོན་གྱི་སྒོ་ནས་ཆོས་ལ་འཇུག་པ་ཞེས་བྱ་བ་དེ་རེད། འཇིགས་སྐྱོབ་ཀྱི་སྒོ་ནས་ཆོས་ལ་འཇུག་པ་ཟེར་མཁན་དེ་གང་རེད་ཟེར་ན། འཁོར་བ་ཐམས་ཅད་ལ་ངེས་འབྱུང་སྐྱོ་ཤས་མ་བསྐྱེད་པར། དམྱལ་བ་ལ་ཚ་གྲང་གི་སྡུག་བསྔལ། ཡི་དྭགས་ལ་བཀྲེས་སྐོམ་གྱི་སྡུག་བསྔལ། དུད་འགྲོ་ལ་བཀོལ་སྤྱོད་ཀྱི་སྡུག་བསྔལ། ངན་སོང་གསུམ་གང་དུ་སྐྱེས་ཀྱང་ཐམས་ཅད་སྡུག་བསྔལ་གྱི་རང་བཞིན་ཞིག་མ་གཏོགས་མི་འདུག་པས། ད་ང་སྐྱེ་བ་ཕྱི་མ་དེ་ལ་ངན་སོང་ལ་མ་ཤོར་ཙམ་ཞིག་བྱུང་རོགས་བྱས་ན་བསམ་པ་ལྟ་བུ་འཇིགས་སྐྱོབ་ཀྱི་སྒོ་ནས་ཆོས་བྱས་པ་དང༌། དེ་ཡང་སེམས་བསྐྱེད་འདྲ་བོ་གང་ཡང་མེད་པར་ང་རང་གཅིག་པུ་ངན་སོང་ལ་མ་ཤོར་ཙམ་ཞིག་གིས་ལྷའི་བུ་དང་བུ་མོ་ལྟ་བུ་མཛེས་ཤིང་འོང་བ་ལྟ་བུ་ཞིག་སྐྱེ་རོགས་བྱས་ན་བསམ་པ་ལ་སོགས་པ་དེ་ཙམ་གྱི་ཀུན་ནས་བསླངས་ཏེ་ཆོས་བྱས་པ་དང༌། ད་ལྟའི་གནས་སྐབས་སུའང་མི་ཁ་ཤས་ལ་དཔེར་ན་བུ་ལོན་མང་པོ་ཞིག་འཁྲིས་ནས་ཚོང་ཞིག་བརྒྱབ། ཚོང་དེ་ཡང་མ་བྱུང༌། ཞིང་ཞིག་བཏབ། ཞིང་དེ་ཡང་མ་བྱུང༌། བ་དང་མཛོ་མོ་འཚོ་བའི་རོང་མཚམས་ཀྱི་འབྲོག་ཁྱིམ་གྱི་མིང།་་་་་གྷོ་ཌཱི་ཞིག་བཟོས། དེ་ཡང་མ་བྱུང༌། དཔལ་འབྱོར་ཚང་མ་ཕར་ཟད་ཚུར་ཟད་འཐོར་ནས་འཇིག་རྟེན་འདི་འགོ་རྩ་ནས་མ་ཐོན་པའི་སྐབས་སུ། ད་ཆོས་ཤིག་བྱས་ན་དྲག་ག་མི་ཡོང་ངམ། ད་ང་ལ་བུ་ལོན་ཡང་མང་པོ་ཞིག་འཁྲིས་སོང༌། འདི་ཡང་ཚང་མས་ཁུར་ཤོག་ཁུར་ཤོག་ཟེར། ཡང་ཡང་སུན་པོ་བཟོ་གི་འདུག །ད་ཆོས་ཤིག་བྱས་ན་ཆོས་པ་ལ་སྙིང་རྗེ་བལྟས་ནས་བུ་ལོན་ལེན་མཁན་ཡང་མི་ཡོང༌། ཆོས་ཤིག་བྱས་བཞག་ན་དྲག་ས་རེད་བསམས་ནས་ཆོས་ལ་འཇུག་པ་ལྟ་བུ། ཡང་རྒྱལ་པོས་ཁྲལ་དང་འུ་ལག་ལ་སོགས་པས་དཔེ་སྡང་པོ་བྱུང་ནས་ཁྲལ་དང་འུ་ལག་རྒྱུགས་མ་ཐུབ་པར་དཀའ་ངལ་ཁག་པོ་བྱུང་སྟེ། ད་ང་ཆོས་ཤིག་བྱས་བཞག་ན་ཁྲལ་དང་འུ་ལག་གང་ཡང་རྒྱུགས་མ་དགོས་པར་རྣ་བ་སོས་པོ་ཞིག་ཡོང་བར་འདུག་བསམ་པ་དེ་འདྲའི་ཀུན་ནས་བསླངས་ནས་ཆོས་ལ་འཇུག་པ་ལྟ་བུ་དང༌། ཡང་མི་ཁ་ཤས་གྲིབ་ཁ་ལྟ་བུ་དང༌། མཛེ་ནད་ལ་སོགས་པ་ལྟ་བུ་སྔོན་ལས་ཀྱི་རྣམ་པར་སྨིན་པ་དུས་འདིར་སྨིན་པ་ལ་བརྟེན་ནས་ལུས་ལ་ན་ཚ་དང༌། སེམས་ལ་སྡུག་བསྔལ་དང་མ་ཉེས་པའི་ཁ་ཡོག་དང༌། རྒྱལ་པོས་མནར་གཅོད་ལ་སོགས་པ་དེ་ལྟ་བུའི་དཀའ་ངལ་ཆེན་པོ་ཞིག་འཕྲད་པའི་སྐབས་སུ། ད་ཆོས་ཤིག་བྱས། སྐྲ་བཅད་ལུས་སྒྱུར་བྱས་ན་ལུས་པོ་འདི་ཡང་ཐང་པོ་ཞིག་མི་ཡོང་ངམ། རྒྱལ་པོ་ལ་སོགས་པའི་གནོད་པ་མི་ཡོང་བ་ཞིག་མི་ཡོང་ངམ་བསམ་པ་ལ་སོགས་པའི་སྒོ་ནས་ཚེ་འདིའི་རང་གི་ལུས་ཀྱི་ནད་དང་གདོན་དང་བགེགས་དང་བར་ཆད་ཞི་བ་ཙམ་གྱི་ཆེད་དུ་དམིགས་ཏེ། ཆོས་ལ་འཇུག་པ་དེ་ཚོ་ལ་མིང་གང་ཟེར་ཟེར་ན། འཇིགས་སྐྱོབ་ཀྱི་སྒོ་ནས་ཆོས་ལ་འཇུག་པ་ཞེས་བྱ་བ་ཡིན། འོ་དེ་ལྟ་བུ་ལེགས་སྨོན་དང༌། འཇིགས་སྐྱོབ་གཉིས་ཀྱི་སྒོ་ནས་ཆོས་ལ་འཇུག་པ་དེ་གཉིས་ལ་འདོད་པའི་སྒོ་ནས་ཆོས་ལ་འཇུག་པ་ཞེས་བྱ་བ་དེ་ཡིན། དད་པ་ཡང་མ་ཡིན། འདོད་པ་ཡང་མ་ཡིན་ལུང་མ་བསྟན་གྱི་སྒོ་ནས་ཆོས་ལ་འཇུག་པ་དེ་གང་ཡིན་ཟེར་ན། དཔེར་ན་རང་གི་ཕ་ཡུལ་གཅིག་པའི་མི་བུ་ཡིན་ནའང་འདྲ། བུ་མོ་ཡིན་ནའང་འདྲ་ལོ་ན་སོ་གཞོན་གཞོན་ན་མཉམ་གཞན་ཞིག་ཆོས་བྱས་ན། ཨ་ཙི་ཁྱོད་ཆོས་བྱས་ན་ངའང་ཆོས་ཤིག་བྱ་དགོས་མིན་འགྲོ་ཟེར་ནས་ལམ་སང་གཅིག་གིས་གཅིག་ལ་འགྲན་བསྡུར། ཉི་མ་ཁ་ཤས་ཤིག་ལ་ཆོས་ལ་ཞུགས་ཆོག་ཆོག་འདྲ་བོ་བྱས་ནས་བསྡད་པ་ལྟ་བུ་དང༌། འོ་དེ་ནང་བཞིན་བླ་མ་ཞིག་གིས་དབང་ཞིག་གནང་གི་འདུག །ལུང་ཞིག་གནང་གི་འདུག །ཁྲིད་འདྲ་བོ་ཞིག་གསུང་གི་འདུག་ཟེར་ན། བླ་མས་དབང་བསྐུར། ཁྲིད་གསུང༌། ལུང་གནང་ཟེར་མཁན་དེ་ཁེ་མཚར་པོ་ག་འདྲ་ཞིག་ཡོད་དམ། སྐད་ཆ་ཁེ་མཚར་ག་འདྲའི་གོ་རྒྱུ་ཡོད་དམ། ལྟད་མོ་འདྲ་ག་འདྲའི་མཐོང་རྒྱུ་ཡོད་དམ། དེ་ལ་གཅིག་འགྲོ་དགོས་སོང་བསམ་བསམ་འདྲ་བོ་གཅིག་གིས་གཅིག་ལ་ཤོ་འགྲོས་ཟླ་འགྲོས་འདྲ་བོ་ཞིག་བྱས་ནས། སེམས་ལ་དད་པ་ཡང་མེད། དག་སྣང་ཡང་མེད། ལོག་ལྟ་ཡང་མེད། གང་ཡང་མེད་པར་འ་ར་འུ་རེའི་སྒོ་ནས་བླ་མའི་ཆོས་གྲ་ལ་བསླེབས་ནས་ཆོས་འདྲ་ཉན་ནས་བསྡད་ཁུལ་བྱས་པ་ལ་སོགས་པ་དེ་ཚོ་ཐམས་ཅད་ནི་ལུང་མ་བསྟན་གྱིས་ཆོས་ལ་འཇུག་པ་ཞེས་བྱ་བ་ཡིན། འོ་དེའི་ཕྱིར་ན་ཆོས་ཞིག་བྱ་བ་དེ་ཁ་ནང་དུ་ལོག་སྟེ། རང་གི་རྒྱུད་ལ་བརྟགས་ནས་བསམ་བློ་གཏོང་བ་དེ་ཤིན་ཏུ་གལ་ཆེ་བས། དང་པོ་ཐོག་མར། ད་ལྟར་ཆོས་གསར་པ་བྱེད་མཁན་རེ་ཙམ་གཉིས་ཙམ་ཡོད་པ་ཐམས་ཅད་ཀྱང༌། དད་པའི་སྒོ་ནས་ཆོས་ལ་འཇུག་པ་དང༌། འདོད་པའི་སྒོ་ནས་ཆོས་ལ་འཇུག་པ་དང༌། ལུང་མ་བསྟན་གྱི་སྒོ་ནས་ཆོས་ལ་འཇུག་པ་དེ་ག་འདྲ་རེད། དེ་ཚོ་དེ་རིང་བར་དུ་གོ་མ་མྱོང་ནའང༌། ད་དེ་རིང་གོ་ནས། ད་ང་ཆོས་ཤིག་བྱས་འདུག་ག །ཆོས་དེ་དད་པའི་སྒོ་ནས་བྱས་འདུག །འདོད་པའི་སྒོ་ནས་བྱས་འདུག །ལུང་མ་བསྟན་གྱི་སྒོ་ནས་བྱས་འདུག་བསམས་ནས་རང་གིས་རང་ལ་དྲི་དགོས། དེ་ནས་རང་གིས་རང་ལ་དྲིས་ནས་དད་པའི་སྒོ་ནས་ཆོས་བྱས་པ་ཡིན་ན༑ དངོས་གནས་རང་ཆོས་བྱས་པ་རེད། ཐར་པ་ཐམས་ཅད་མཁྱེན་པའི་ལམ་དུ་ཞུགས་ཚར་བ་རེད། དེ་མ་ཡིན་པར་འདོད་པའི་སྒོ་ནས་ལེགས་སྨོན་དང་འཇིགས་སྐྱོབ་ཀྱིས་ཆོས་བྱས་པ་དང༌། ལུང་མ་བསྟན་གྱི་སྒོ་ནས་ཆོས་བྱས་པ་ལྟ་བུ་བྱས་ཡོད་ན། ཁོ་སྐྲ་ཕུད་ཙམ་ཞིག་ཕུལ། ལུས་ལ་ན་བཟའ་དམར་པོ་གཡོགས་ནས་བཞག་པ་ཙམ་ཞིག་མ་གཏོགས་དོན་དུ་ཆོས་མ་བྱས་པ་རེད། དེའི་ཕྱིར་ན་ཁ་ནང་དུ་ལོག་སྟེ་རང་གི་རྒྱུད་ལ་ལེགས་པར་བརྟགས་ནས་ང་ཆོས་ཤིག་བྱས་རྒྱུ་བྱས་འདུག་སྟེ། ཆོས་དེ་དད་པའི་སྒོ་ནས་བྱས་འདུག་གམ། འདོད་པའི་སྒོ་ནས་བྱས་འདུག་གམ། ལུང་མ་བསྟན་གྱི་སྒོ་ནས་བྱས་འདུག་བསམ་རང་གི་རྒྱུད་ལ་རང་གིས་ལེགས་པར་བརྟགས། དེ་ནས་དད་པའི་སྒོ་ནས་བྱས་ཡོད་ན་རང་དགའ་བ་བསྒོམ། སྤྲོ་བ་བསྐྱེད། ད་ང་ད་རེས། མཇལ་བར་དཀའ་བ་སངས་རྒྱས་ཀྱི་བསྟན་པ་རིན་པོ་ཆེ་དང་མཇལ། འཕྲད་པར་དཀའ་བ་ལམ་མ་ནོར་བ་སྟོན་པའི་བླ་མ་དགེ་བའི་བཤེས་གཉེན་གྱིས་རྗེས་སུ་བཟུང༌། འཐོབ་པར་དཀའ་བ་དལ་འབྱོར་གྱི་མི་ལུས་རིན་པོ་ཆེ་ཐོབ། ཡར་འགྲོ་མར་འགྲོའི་ས་མཚམས། རྟ་ཁ་སྲབ་ཀྱིས་སྒྱུར་ཕྱོགས། འདུན་མ་གཏན་ལེགས་དང་གཏན་ཉེས་ཀྱི་སོ་མཚམས། ཁེ་ཉེན་གདམ་ཁ་ཤིན་ཏུ་ཆེ་བའི་སྐབས། དམ་པའི་ཆོས་ཤིག་བྱས་ཀྱང་བྱས་འདུག་སྟེ། ཆོས་བྱས་པ་དེ་ཡང་ཆོས་ལ་འཇུག་པའི་འཇུག་སྒོ་མ་ནོར་བར་ཡང་དག་པ་ཞིག་བྱུང་འདུག །ང་རེ་དགའ། ང་རེ་སྤྲོ་བསམས་ནས་རང་གིས་རང་ལ་དགའ་བ་ཡང་བསྒོམ། སྤྲོ་བ་ཡང་བསྐྱེད་པ་ལ་སོགས་པ་བྱ་དགོས་པ་དང༌། དེ་མ་ཡིན་པར་འདོད་པའི་སྒོ་ནས་ཆོས་ལ་འཇུག་པ་ལྟ་བུ། ལུང་མ་བསྟན་གྱི་སྒོ་ནས་ཆོས་ལ་འཇུག་པ་ལྟ་བུ་ཞིག་ཡིན་ན། ཨ་ཙི་ང་ཆོས་ཤིག་བྱས་རྒྱུ་བྱས་འདུག་སྟེ། ཆོས་བྱས་ཀྱང༌།
རྩ་བ་སྨན་ཡིན་སྡོང་པོའང་སྨན་དུ་འགྱུར། །རྩ་བ་དུག་ཡིན་མྱུ་གུ་སྨོས་ཅི་འཚལ། །བསམ་པ་དགེ་དང་མི་དགེའི་བྱེ་བྲག་ལས། །དགེ་སྡིག་གཟུགས་བརྙན་ཆེ་ཆུང་རྗེས་མི་འབྲང༌། །ཞེས་གསུངས་པ་ལྟར་དུ། ཀུན་སློང་རྣམ་པར་མ་དག་པ་འདོད་པའི་སྒོ་ནས་ཆོས་བྱས་པ་འདྲ་བོ། ལུང་མ་བསྟན་གྱི་སྒོ་ནས་ཆོས་བྱས་པ་ཡིན་ན། ཆོས་དེས་གོ་མ་ཆོད་པ་ཡིན་པས་དེའི་ཕྱིར་ན། སྔ་མ་ངས་ཆོས་ལ་འཇུག་པའི་འཇུག་སྒོ་མ་ཤེས་པ་བྱུང་འདུག་སྟེ། ཡིན་ཀྱང་ད་ལྟ་ཆོས་ལ་འཇུག་པའི་འཇུག་སྒོ་རྣམ་པ་གསུམ་དེ་དབྱེ་བ་བཅད་ནས་ཧ་གོ་དུས། འདོད་པའི་སྒོ་ནས་འཇུག་པ་དང༌། ལུང་མ་བསྟན་གྱི་སྒོ་ནས་འཇུག་པ་དེ་ཚོས་གང་ཡང་ཕན་ཐོགས་པ་མི་འདུག་ཨ། དེའི་ཕྱིར་ན་དེ་ཚོ་ཕར་བཞག་ནས་ད་ཉི་མ་དེ་རིང་ནས་བཟུང་སྟེ། དད་པའི་སྒོ་ནས་ཆོས་ལ་འཇུག་པ་ཞིག་ལ་ནན་ཏན་དུ་ཡོང་ཐབས་བྱེད་དགོས་པར་འདུག་བསམས་ནས་རང་གི་བློ་དེ་ཆོས་ལ་བསྒྱུར་དགོས་པ་ཡིན་གསུང༌། འོ་དེ་ཡང་ཆོས་ལ་འཇུག་པའི་འཇུག་སྒོ་རྣམ་པ་གསུམ་ཞེས་བྱ་བ་དེ་ཙམ་མ་ཤེས་ན་ཆོས་ཀྱི་གནད་དོན་ཡང་དཀའ་ལས་ཁག་པོ་རེད། དེའི་ཕྱིར་ན་བགྲེས་པ་ཐམས་ཅད་ལ་ཐུགས་རྒྱུས་ཡོད་རྐྱང་རེད་དེ། གཞོན་པ་ཐམས་ཅད་ཀྱིས་ཆོས་ལ་འཇུག་པའི་འཇུག་སྒོ་རྣམ་པ་གསུམ་དེ་ཆོས་གྲོགས་ནང་ཚགས་ལ་གཅིག་གིས་དྲི། གཅིག་གིས་བཤད་ཁུལ་བྱེད་པ་དང༌། བསམ་བློ་གཏང་རྒྱུ་ཡོད་པ་དང༌། ལན་འདྲ་ཡང་རྒྱག་རྒྱུ་ཡོད་པ་བྱུང་ན་ལོ་གཞོན་གཞོན་ལ་ཆོས་བྱས་པའི་གོ་ཆོད་པ་ལྟ་བུ་མིན་ནམ་བསམ་པ་འདུག །ང་རང་ལ་ཆ་བཞག་ན་བླ་མ་རིན་པོ་ཆེ་བཀའ་དྲིན་འཁོར་བ་མེད་པ་དེའི་སྐུ་མདུན་ནས་ཉི་མ་གཅིག་མིན་གཉིས་མིན། ཟླ་བ་གཅིག་མིན་གཉིས་མིན་ཡང་དང་ཡང་དུ་བཅར་ནས་སྔོན་འགྲོའི་ཁྲིད་དེ་ཏོག་ཙམ་རང་ལ་ཞུ་རྒྱུའི་སྐལ་བཟང་འདྲ་བྱུང༌། བླ་མ་ཡིན་ཀྱང་ཐུགས་བརྩེ་བ་ཆེན་པོས་གནང་རྒྱུའི་གོ་སྐབས་འདྲ་བྱུང་ནས། སྣོད་བཅུད་གཉིས་དེ་ཕུན་སུམ་ཚོགས་པ་ལ་བརྟེན་ནས་སྔོན་འགྲོའི་ཁྲིད་དེ་ཏིག་ཚོད་ཏིག་ཚོད་གོ་མྱོང་བས། དོན་ལ་བརྟགས་ན་དེ་འདྲ་མིན་ནམ་བསམ་བསམ་འདྲ་ཞིག་འདུག་པས་དེ་ལྟར་ཞུས་པ་ཡིན།
འོ་དེ་ནས་དང་པོ་བསམ་པ་རྒྱ་ཆེ་བ་བྱང་ཆུབ་སེམས་ཀྱི་ཀུན་སློང་ལ། མ་གྱུར་ནམ་མཁའ་དང་མཉམ་པའི་སེམས་ཅན་ཐམས་ཅད་ཞེས་པ་ལ་སོགས་པའི་མ་གྱུར་ཟེར་དོན་གང་རེད་ཟེར་ན། མཐའ་ཡས་པའི་སེམས་ཅན་མ་ལུས་པ་འདི་དག་ཐམས་ཅད་རང་གི་ཕར་མ་གྱུར་པ་དང༌། མར་མ་གྱུར་པའི་སེམས་ཅན་གཅིག་ཙམ། གཉིས་ཙམ་ཡང་མེད་པ་ཡིན་པས་དེའི་ཕྱིར་ན་མ་གྱུར། དེ་ཡང་མར་ཤེས་པ་དང་གཅིག །དྲིན་དྲན་པ་དང་གཉིས། དྲིན་གཟོ་བ་དང་གསུམ། དེ་ལ་དང་པོ་མར་ཤེས་པ་ལ། དཔེར་ན་ནམ་མཁའ་འདི་ལ་ཆ་མཚོན་ན། ནམ་མཁའ་ལ་མཐའ་དེ་འདི་རེད། དབུས་དེ་འདི་རེད་ཟེར་ནས་ནམ་མཁའ་ལ་མཐའ་དང་དབུས་གཉིས་སུ་ངོས་བཟུང་རྒྱུ་མེད། དེ་མེད་པའི་རྒྱུ་མཚན་ད་ལྟ་གླིང་བཞི་ཉི་ཟླ་རི་རབ་བཅས་པ་ཐམས་ཅད་ཀྱང་ནམ་མཁའ་སྟོང་པའི་གོ་ས་དེ་སྣོད་བཅུད་རྟེན་འབྲེལ་སྣ་ཚོགས་འཛོམས་པ་ལ་བརྟེན་ནས་ས་དང་རྡོ་ལ་སོགས་པས་གོ་ས་བཀག་ནས་བཞག་པ་མ་གཏོགས། ས་དང་རྡོ་ལ་སོགས་པ་འདི་དག་བསྐལ་པ་ཆགས་གནས་འཇིག་སྟོང་གི་སྐབས་སུ་མེ་ཡིས་ཚིག །ཆུ་ཡིས་བཤལ། རླུང་གིས་གཏོར་ཚར་བའི་རྗེས་སུ་སྣོད་བཅུད་ཀྱི་གནས་འདི་ཐམས་ཅད་ནམ་མཁའ་སྟོང་པ་ཞིག་གི་ངང་དུ་འགྱུར་འགྲོ་རྒྱུ་མ་གཏོགས་གང་ཡང་མེད་རེད། མི་ཁ་ཤས་ཀྱིས་ནམ་མཁའ་ཞེས་བྱ་བ་སྔོ་སིང་སིང་ཡོད་པ་དེ་ལ་ནམ་མཁའ་ཞེས་བཞག་པ་ཙམ་ཞིག་མ་གཏོགས། དོན་དུ་ནམ་མཁས་མ་ཁྱབ་པའི་ས་ཆ་གང་ཡང་མེད། ནམ་མཁའ་སྔོ་ཐིང་ཐིང་ཙམ་ཞིག་ཡོད་པ་འདི་ནི་བཤད་རྒྱུན་རྣམས་སུ། རིའི་རྒྱལ་པོ་རི་རབ་དེ་ཤར་ཤེལ་ལས་གྲུབ་པས་དཀར་པོ། ལྷོ་བཻཌཱུརྻ་ལས་གྲུབ་པས་སྔོན་པོ། ནུབ་པདྨ་རཱ་ག་ལས་གྲུབ་པས་དམར་པོ། བྱང་གསེར་ལས་གྲུབ་པས་སེར་པོ། དེ་འདྲ་ཡོད་པའི་རྒྱུ་མཚན་ཏེ། ལྷོ་བཻཌཱུརྻ་ལས་གྲུབ་པའི་མདངས་དེ་ནམ་མཁའ་ལ་བབས་ནས་ལྷོ་འཛམ་བུ་གླིང་གི་ནམ་མཁའ་ཡང་སྔོན་པོ། ནམ་མཁའི་མདངས་དེ་རྒྱ་མཚོ་ལ་མར་བབས་ནས་ལྷོ་འཛམ་བུ་གླིང་གི་རྒྱ་མཚོ་ཡང་སྔོན་པོ། དེའི་ནང་བཞིན་གླིང་སོ་སོ་ཡང་རི་རབ་ཀྱི་ཕྱོགས་མདོག་དང་མཐུན་པའི་ནམ་མཁའ་ཡང་དམར་པོ་དང༌། སེར་པོ་དང༌། དཀར་པོ་དེ་ལྟ་བུ་ཡོད་གསུངས། དེང་སང་ཕྱི་རྒྱལ་གྱིས་བཤད་ཚུལ་ལྟ་བུ་བྱས་ན་ཁས་ཀྱང་མི་ལེན་པ་རེད། གང་ལྟར་ཡང་ཆོས་ཀྱི་བཤད་ཚུལ་གྱི་ནང་ན་ནི་དེ་ལྟ་བུ་ཡོད། དོན་དུ་ནམ་མཁས་མ་ཁྱབ་པའི་ས་ཆ་གང་ཡང་མེད་པས། ནམ་མཁའ་ལ་མཐའ་དང་དབུས་གཉིས་སུ་ངོས་བཟུང་རྒྱུ་མེད། དེ་མེད་པའི་རྒྱུ་མཚན་གྱིས་ནམ་མཁས་གར་ཁྱབ་པ་ཐམས་ཅད་སེམས་ཅན་གྱིས་ཁྱབ། སེམས་ཅན་གྱིས་གར་ཁྱབ་ཐམས་ཅད་ལ་ལས་དང་ཉོན་མོངས་པས་ཁྱབ། ལས་དང་ཉོན་མོངས་ཀྱིས་གར་ཁྱབ་པ་ཐམས་ཅད་ནི་སྡུག་བསྔལ་གྱིས་ཁྱབ། སྡུག་བསྔལ་དེ་ལྟ་བུས་མནར་བའི་སེམས་ཅན་དེ་དག་ཐམས་ཅད་ཀྱང༌། ཡང་སྐྱེ། ཡང་ཤི། ཡང་སྐྱེ། ཡང་ཤི། སྐྱེ་ཤི་ལ་ལན་དང་གྲངས་མེད། འཁོར་བ་ལ་ཐོག་མ་དང་ཐ་མ་མེད། དཔེར་ན། ང་རང་ཚོའི་སེམས་འདི་དང༌། ནམ་མཁའ་འདི་གཉིས་ལ་རྒན་གཞོན་གོ་རིམ་གང་ཡང་མེད་པ། སྔར་བསྐལ་པ་དང་པོ་ལ་ནམ་མཁའ་འདི་སྔ་ཕྱི་ག་ཚོད་ན་ཡོད་པའི་གནས་སྐབས་ནས་ང་རང་ཚོའི་སེམས་འདིའང་དེའི་སྐབས་ནས་རང་ཡོད་ཡོད་པ་ཡིན། སེམས་ལ་སྐྱེ་བ་དང་ཤི་བ་གཉིས་མེད་ཅིང༌། སེམས་དེ་སྟོང་པའི་ངང་དུའང་རྟག་པར་མི་སྡོད་པས། ཡང་ལུས་རེ་བླངས་ཡང་ཤི། ཡང་ལུས་རྟེན་རེ་བླངས། ལུས་རྟེན་རེ་ལེན་པའི་གནས་སྐབས་ན། མངལ་སྐྱེས་དང༌། སྒོང་སྐྱེས་དང༌། དྲོད་གཤེར་སྐྱེས་དང༌། རྫུས་སྐྱེས་ཏེ་སྤྱིར་བཏང་སྐྱེ་གནས་བཞི་ཡོད་ཀྱང་མངལ་སྐྱེས་ལྟ་བུ་ནི་མའི་མངལ་སྒོ་མ་འགྲིམ་པའི་ཐབས་མེད་པ་ཡིན། འོ་དེའི་ཕྱིར་ན་སྐྱེ་ཤི་ལ་ལན་གྲངས་མེད། འཁོར་བ་ལ་ཐོག་མ་དང་ཐ་མ་མེད། འཁོར་བ་ལ་ཐ་མ་མེད་གསུངས་པ་དེ་ཡང༌། གང་ཟག་སྤྱི་མཚན་པའི་དབང་དུ་བྱས་པ་དང༌། སྒོས་མཚན་པའི་དབང་དུ་བྱས་པའི་ལུགས་སྲོལ་གཉིས་ཡོད། དང་པོ་ནི་སྤྱིར་བཏང་ཙམ་དུ་འཁོར་བ་འདི་ཐོག་མ་འདི་ཙམ་ན་བྱུང་དང༌། ཐ་མ་འདི་ཙམ་ན་བྱུང་མེད་པས། འཁོར་བ་ལ་ཐ་མ་མེད་ན་ཡང་གང་ཟག་སྒོས་མཚན་པ་རྣམས་ཀྱི་དབང་དུ་བཏང་ན། དཔལ་ཕག་མོ་གྲུ་པའི་དྲིས་ལན་ལ་སོགས་པ་རྣམས་སུ། གང་ཟག་སྒོས་མཚན་པའི་དབང་དུ་བཏང་ན་འཁོར་བ་ལ་ཐོག་མ་མེད་ཀྱང་ཐ་མ་ཡོད་ཟེར་ནའང་ཆོག་པ་ཡོད། ཆོག་པའི་རྒྱུ་མཚན་དེ་གང་ཡིན་ཟེར་ན། ཡང་དག་པའི་བླ་མ་དགེ་བའི་བཤེས་གཉེན་ཞིག་གི་ཞབས་ལ་བསྟེན་ནས། སྨིན་བྱེད་ཀྱི་དབང་དང༌། གྲོལ་བྱེད་ཀྱི་ཁྲིད་གདམ་ངག་ལ་སོགས་པ་ཞུས། ཞུས་པ་ཙམ་དུ་མ་ཟད་ཉམས་ལེན་ཚུལ་བཞིན་དུ་བསྟེན་ན། འཁོར་བའི་ལས་དང་ཉོན་མོངས་པའི་སྒྲིབ་པ་བག་ཆགས་དང་བཅས་པ་ལྷག་མེད་དུ་བྱང་ནས། ཡེ་གདོད་མ་ནས་རང་ལ་རང་ཆས་སུ་ཡོད་པའི་སངས་རྒྱས་ཆོས་ཀྱི་སྐུ་དེ་ཉིད་མངོན་སུམ་དུ་ངོ་འཕྲོད། ཐག་ཆོད། རྩལ་རྫོགས། བརྟན་པ་ཐོབ་ཚར་ཏེ་སངས་རྒྱས་ཀྱི་གོ་འཕང་ཐོབ་ན། འཁོར་བའི་སྡུག་བསྔལ་ཐམས་ཅད་ཕར་གྲོལ་ཚར་བ་སྟེ།
རི་དབང་རྩེ་ནས་འགའ་ཞིག་ལྷུང་གྱུར་ན། །ལྷུང་བར་མི་འདོད་ཀྱང་ནི་ལྷུང་བར་འགྱུར། །བླ་མའི་དྲིན་གྱིས་ཕན་པའི་ལུང་ཐོབ་ན། །གྲོལ་བར་མི་འདོད་ཀྱང་ནི་གྲོལ་བར་འགྱུར། །ཞེས་གསུངས་པ་ལྟ་བུ་ཡིན། དེའི་གནས་སྐབས་ན་གང་ཟག་སྒེར་པ་དེ་ལ་འཁོར་བ་ལ་ཐ་མ་ཡོད་བྱས་ཀྱང་ཆོག་པ་ལྟ་བུ་ཡིན། འོ་དེ་ཙམ་མ་གཏོགས་འཁོར་བ་ལ་ཐ་མ་མེད་པ་ཡིན་པས། དེའི་རྐྱེན་གྱིས་ང་གནས་འདི་རུ་སྐྱེ་བ་མ་བླངས་ཟེར་ནས་འཁར་བ་བཙུགས་ས་ཙམ་དང༌། སེམས་ཅན་འདིས་མངལ་སྒོ་མ་འགྲིམས་ཟེར་ནས་ས་ཡིག་རྒྱག་རྒྱུ་དང༌། ལུས་རྟེན་འདི་མ་བླངས་ཟེར་ནས་ཐག་བཅད་ས་མེད་པ་ཡིན། འོ་དེའི་ཕྱིར་ན་སེམས་ཅན་ཐམས་ཅད་ཀྱང་རང་གི་ཕ་དང་མར་མ་གྱུར་པའི་སེམས་ཅན་གཅིག་ཀྱང་མེད་པའི་རྒྱུ་མཚན་དེ་ལྟ་བུ་ཡིན་པས། འཕགས་པ་བཟང་པོ་སྤྱོད་པའི་སྨོན་ལམ་གྱི་མདོ་ལས་ཀྱང༌།
ནམ་མཁའི་མཐར་ཐུག་གྱུར་པ་ཇི་ཙམ་པར། །སེམས་ཅན་མ་ལུས་མཐའ་ཡང་དེ་བཞིན་ཏེ། །ཇི་ཙམ་ལས་དང་ཉོན་མོངས་མཐར་གྱུར་པ། །བདག་གི་སྨོན་ལམ་མཐའ་ཡང་དེ་ཙམ་མོ། །ཞེས་གསུངས་པའི་དོན་ནི་དེ་ལྟར་ཡིན་ལ། འོ་དེའི་ཕྱིར་ན་ལུས་རྟེན་འདི་མ་བླངས་བྱ་བ། མངལ་སྒོ་འདི་མ་འགྲིམས་བྱ་བ་ཐག་བཅད་རྒྱུ་མེད་པ་ཡིན། དེའི་ཕྱིར་དཔལ་མགོན་འཕགས་པ་ཀླུ་སྒྲུབ་ཀྱིས་གསུངས་པ་ལྟར། ཕྱི་སྣོད་ཀྱི་འཇིག་རྟེན་འདིའི་ས་རྡོ་རི་བྲག་རྩི་ཤིང་ནགས་ཚལ་ལ་སོགས་པ་འདི་དག་ཐམས་ཅད་ཀྱང་མཐའི་རྒྱ་མཚོ་ཆེན་པོ་ལ་བཏབ། དེ་འཇིམ་པ་རུ་སྦྱར་ནས་སྐྱེས་བུ་དྲང་སྲོང་མངོན་ཤེས་ཀྱི་སྤྱན་དང་ལྡན་པ་གཉིས་ཀྱིས། གཅིག་གིས་རིལ་བུ་བསྒྲིལ། གཅིག་གིས་རིལ་བུ་དེ་གྲངས་བགྲང༌། རིལ་བུ་ཆེ་ཆུང་གི་ཚད་དེ་རྒྱ་ཤུག་གི་འབྲུ་ཙམ་མམ། ཤུག་པ་སྤ་མོའི་འབྲུ་ཙམ་དུ་བསྒྲིལ་ནས། ཁྱོད་ཀྱི་སྐྱེ་བ་འདིའི་ཨ་མ་དེ་འདི། ཨ་མའི་ཨ་མ་དེ་འདི་ཞེས་གྲངས་བགྲངས་ནའང་འདྲ། ཁྱོད་ཀྱི་སྐྱེ་བ་འདིའི་ཨ་མ་དེ་འདི། འདིའི་སྐྱེ་བ་སྔོན་གྱི་ཨ་མ་དེ་འདི་ཞེས་གྲངས་བགྲངས་ནའང་འདྲ། ཡང་ན་རང་གི་ཚེ་འདིའི་ཨ་མ་གཅིག་པུ་དེ་ཉིད་ཀྱིས་ཚེ་འདི་རུ་ཨ་མ་བྱས་པ་ཙམ་དུ་མ་ཟད། སྐྱེ་བ་སྔོན་མ་སྔོན་མ་ཞིག་ལ། བསྐལ་པ་དེ་འདྲ་གཅིག་གི་ཐོག་ལ་ལུང་པ་འདི་ལྟ་བུ་རུ་ཨ་མ་ཚར་གཅིག་བྱས། ཡང་དེ་ནས་བསྐལ་པ་ཁྲི་ཕྲག་དུང་ཕྱུར་ཞིག་གི་མཚམས་ནས་ལུང་པ་འདི་ལྟ་བུ་ལ་ཨ་མ་ཐེངས་གཅིག་བྱས་ཟེར་བ་དེ་ལྟར། ཨ་མ་གཅིག་གིས་ཨ་མ་ཡང་དང་ཡང་དུ་བྱས་པའི་གྲངས་རེ་རེ་ལ། ས་ཆེན་པོ་འདིའི་རིལ་བུ་རེ་རེ་བགྲངས་བ་ལ་སོགས་པ་གང་འདྲའི་བྱས་གྲངས་ཀ་བརྒྱབ་ནའང༌། དོན་དུ་ས་ཆེན་པོ་འདིའི་རིལ་བུ་བྱས་པ་ཐམས་ཅད་རྩ་མེད། ཤུལ་གཙང་དུ་ཟད་པ་ནི་སྲིད་ཀྱི། མ་ཡི་ཐུག་པའི་མཐའ་ལ་ནི་ཟད་རྒྱུ་མེད་པ་ཡིན་པས། དཔལ་མགོན་འཕགས་པ་ཀླུ་སྒྲུབ་ཀྱི་བཤེས་སྤྲིངས་ཀྱི་ནང་ནས།
མ་ཡི་ཐུག་མཐའ་རྒྱ་ཤུག་ཚིག་གུ་ཙམ། །རིལ་བུར་བགྲངས་ཀྱང་ས་ཡིས་ལང་མི་འགྱུར། །ཞེས་གསུངས་པ་ཡིན། དེའི་ཕྱིར་ན་ད་ལྟར་ང་རང་ཚོའི་ཚེ་འདི་ཉིད་ཀྱི་ཨ་མ་དེས་རང་ལ་བཀའ་དྲིན་ཅི་ལྟ་བུ་ཞིག་བསྐྱངས་ཡོད་ན་སེམས་ཅན་གཞན་དག་ཨ་ཕ་རུ་གྱུར་པ་དང༌། ཨ་མར་གྱུར་པའི་གནས་སྐབས་སུ་དྲིན་དེ་ལྟ་བུ་ཞིག་བསྐྱངས་ཡོད་རེད་བསམ་པ་དང༌། རང་གི་མིག་གིས་མཐོང་ལམ་དུ་བྱ་དང༌། བྱེའུ་དང༌། འབུ་དང༌། གྲོག་མ་ལ་སོགས་པ་ག་འདྲའི་ཞིག་མཐོང་ནའང༌། སེམས་ཅན་འདི་ཚོ་སྔོན་མར་ལས་ངན་པ་དེ་ལྟ་བུ་ཞིག་བསགས་པ་ལ་བརྟེན་ནས། ད་ལྟར་ལུས་རྟེན་ངན་པ་འདི་ལྟ་བུ་ཞིག་ཐོབ་པ་སྙིང་རེ་རྗེ། འདི་ཡང་ངའི་ཨ་མ་ཞིག་བྱས་ཡོད་ཀྱི་རེད། ཨ་མ་བྱས་པ་དེ་ཡང་ལན་གྲངས་གཅིག་ཙམ་གཉིས་ཙམ་མ་ཡིན་པར་ལན་གྲངས་མང་པོ་ཞིག་གི་ཐོག་ཏུ་ཨ་མ་བྱས་ཡོད་ཀྱི་རེད། ཨ་མ་བྱས་པའི་སྐབས་སུ་ཚེ་འདིའི་དྲིན་ཆེན་ཕ་མ་དང་ཁྱད་པར་མེད་པར་དྲིན་བསམ་གྱིས་མི་ཁྱབ་པའི་སྒོ་ནས་བསྐྱངས། ཕན་བསམ་གྱིས་མི་ཁྱབ་པར་བཏགས། གནོད་པ་མང་པོ་བསྐྱབས་པའི་དྲིན་ཆེན་གྱི་ཨ་མ་ཡིན་གྱི་རེད། སྙིང་རྗེ་བསམ་པས་མཐོང་ཡུལ་དུ་སེམས་ཅན་གྱི་སྣང་བ་གང་མཐོང་བ་དེ་དག་ཐམས་ཅད་ལའང་བྱམས་པ་དང་སྙིང་རྗེ་དང་བྱང་ཆུབ་ཀྱི་སེམས་རིན་པོ་ཆེ་མིག་ནས་མཆི་མ་འཁྲུགས་པ་ལྟ་བུ་མ་བྱུང་གི་བར་དུ་བསྒོམ་ཞིང༌། རྩལ་སྦྱོང་བ་ལ་ནན་ཏན་དུ་འབད་དགོས་པ་ཡིན་གསུངས། འོ་དེ་ལྟ་བུ་ནི་མར་ཤེས་པའོ། །
དེ་ནས་དྲིན་དྲན་པ་ལའང༌། ལུས་བསྐྱེད་པའི་དྲིན་དང་གཅིག །དཀའ་བ་སྤྱད་པའི་དྲིན་དང་གཉིས། སྲོག་སྦྱིན་པའི་དྲིན་དང་གསུམ། འཇིག་རྟེན་བསྟན་པའི་དྲིན་དང་བཞི། དེ་ལ་དང་པོ་ནི། སྤྱིར་དུ་རིགས་དྲུག་གི་སེམས་ཅན་འདི་དག་གི་ལུས་རྟེན་ཐོབ་པ་ལས་ཀྱང་ལུས་མ་ཐོབ་པར་སྲིད་པ་བར་མ་དོ་རུ་འཁྱམས་པའི་སེམས་ཅན་ནི་ཤིན་ཏུ་ནས་ཀྱང་མང་བ་ནམ་མཁའི་སྐར་མ་ལྟ་བུ། ཁ་བ་བུ་ཡུག་འཚུབས་པ་ལྟ་བུ། ཤ་རུལ་ལ་སྦྲང་མ་འཐིབས་པ་ལྟ་བུ་བསམ་གྱིས་མི་ཁྱབ། བརྗོད་ཀྱིས་མི་ལང་བ་མང་པོར་ཡོད་པར་གསུངས་པ་དང༌། དེ་ལྟ་བུའི་སྲིད་པ་བར་མ་དོར་འཁྱམས་པའི་སེམས་ཅན་དེ་དག་ཐམས་ཅད་ཀྱང་རང་རང་སོ་སོས་གང་ལ་གང་འདོད། ལྷའི་ལུས་ལེན་སྙིང་འདོད་ན་ལྷའི་ལུས་བླང་ཆོག་ཆོག །མིའི་ལུས་བླང་སྙིང་འདོད་ན་མིའི་ལུས་བླང་ཆོག་ཆོག་ལྟ་བུ་མེད་པས། ལས་དང་སྐལ་བ་དང་ལྡན་པ་ཞིག་དགོས་པ་ཡིན། ལས་དང་སྐལ་བ་ལྡན་པ་ཞིག་གིས་ཕ་མ་གཉིས་དེ་རྒྱང་རིང་པོ་ནས་མཐོང་བའི་སྐབས་སུ། འཁོར་བར་འཁྱམ་བྱེད་རྒྱུའི་གཙོ་བོ་དེ་ཆགས་སྡང་གཉིས་ལ་བརྟེན་ནས་བྱུང་བ་ཡིན་པས། རང་ཉིད་བུ་རུ་སྐྱེ་བ་ལེན་པ་ཞིག་ཡིན་ན། མ་དེ་ལ་ཆགས། ཕ་དེ་ལ་སྡང༌། རང་ཉིད་བུ་མོ་རུ་སྐྱེ་བ་ལེན་པ་ཞིག་ཡིན་ན། ཕ་དེ་ལ་ཆགས། མ་དེ་ལ་སྡང༌། དེ་ལྟ་བུའི་ཆགས་སྡང་གི་ཉེར་ལེན་ཤུགས་དྲག་པོ་ཞིག་ལ་བརྟེན་ནས་ཕ་མ་གཉིས་ཀྱི་ཁུ་ཁྲག་དཀར་དམར་གྱི་ནང་དུ་རང་གི་སེམས་རྣམ་པར་ཤེས་པ་དེ་སྐད་ཅིག་དེ་ཉིད་ལ་འཚང་འགྲོ་བ་ཡིན་གསུངས། དེ་ཡང་རང་གི་རྣམ་པར་ཤེས་པ་དེ་ཉིད་ཨ་མའི་མངལ་དུ་ཞུགས་པའི་ཉིན་མོ་དེ་ནས་བཟུང་སྟེ། རང་གི་དྲིན་ཆེན་གྱི་ཨ་མ་དེ་ཉིད་ལ་ལུས་ལ་དཀའ་ངལ་ཆེན་པོ་ཞིག་བཏབ་ནས། མཁྲིས་ནད་ཞེས་བྱ་བ་མགོ་ན་བ་དང༌། སྐྱུག་ལོག་བརྒྱབ་པ་དང༌། ཟས་དང་ག་ལ་མི་འགྲོ་བ་དང༌། ལྟོ་མར་ཟོས་ན་ཡར་སྐྱུགས་ནས་འོང་བ་ལྟ་བུ་དང༌། འདོད་པའི་ཡོན་ཏན་ལ་ཞེན་པ་ལོག་པ་ལ་སོགས་པའི་ན་ཚ་བྱུང་ནས། ཨ་ཙི་ད་ང་ལ་བུ་ཞིག་བྱུང་བ་ཡིན་ས་རེད། ད་ཅི་དྲག །གང་དྲག །ད་ང་བུ་འདིའི་ཐོག་ནས་ཤི་མི་ཡོང་ངམ། མ་དང་བུ་གཉིས་ལུས་སོ་སོ་རུ་བྲལ་ཐུབ་པ་ཞིག་བྱུང་ངམ་མི་ཡོང་ངམ། བུ་འདི་ཡང་མཐའ་རུ་ཕྱིན་ནས་མར་སྐྱེ་ཐུབ་པ་ཞིག་ཡོང་ངམ། སྐྱེ་མ་ཐུབ་པ་འདྲ་བོ་ཞིག་ཡོང་ངམ། གང་བྱས་ཡོང་ངམ་བསམས་ནས་ཨ་མ་དེ་བསམ་གྱིས་མི་ཁྱབ་པའི་སྡུག་བསྔལ་ཆེན་པོ་བྱུང་ནས། བོད་པའི་ལུགས་སྲོལ་བྱས་ན་བླ་མ་རྣམ་པའི་སྐུ་མདུན་དུ་བཅར་ནས། ང་ལ་པུ་གུ་ཞིག་སྐྱེ་རྒྱུ་ཡོད་པས། ངའི་ལུས་ལ་ན་ཚ་སོགས་ཀྱི་སྒོ་ནས་འགལ་རྐྱེན་བར་ཆད་ཆེ་བ་འདྲ་མེད་དམ། ཞབས་བརྟན་འདྲ་སྒྲུབ་དགོས་པ་མེད་དམ་ཟེར་བླ་མ་ལ་ཐུགས་དམ་ཞུ་བ་ལྟ་བུ་དང༌། དེ་བཞིན་དུ་མོ་འདེབས་པ། ལྷ་འབེབས་པ། རྩིས་བཀོད་པ་ལ་སོགས་པ་བྱེད་པ་དང༌། མོ་ལུང༌། ལྷ་ལུང༌། རྩིས་ལུང་ལ་སོགས་པའི་རིམ་གྲོ་དེ་ཚོ་གང་ཐོན་ཐོན་འཕྲལ་དང་འཕྲལ་དུ་སྒྲུབ་པ་དང༌། དེ་ལྟར་བསྒྲུབས་པ་དེ་ཡང་ཤས་ཆེ་བ་བུ་དེ་ཉིད་ཀྱི་ཆེད་དུ་དམིགས་ནས། ངའི་ཁོག་པའི་ཕྲུ་གུ་འདི་ལ་སྐྱོན་མེད་སྐྱེ་ཐུབ་པ་ཞིག་བྱུང་ན་བསམས་ཏེ་བརྩེ་བའི་སྒོ་ནས་སྒྲུབ་པ་དང༌། ཨ་མ་དེ་ཉིད་ལ་འགོ་ཐོག་མར་པུ་གུ་དེ་རང་གི་ལུས་ལ་ཆགས་པ་ནས་བཟུང་སྟེ། ཨ་མའི་ལུས་ཀྱི་ཁྲག་དང༌། བཅུད་ཐམས་ཅད་རིམ་པ་བཞིན་དུ་བུ་དེ་ལ་ཕར་ཐིམ་ནས། དེའི་དབང་གིས་ཉི་མ་རེ་རེ་བཞིན་བུ་དེ་ཡར་རྩལ་ཇེ་རྒྱས་སུ་སོང་ནས་ཨ་མ་དེ་མར་སྐྱོ་རུ་སྐྱོ་རུ། སྡུག་རུ་སྡུག་རུ་འགྲོ་བ་ཡིན་པས། རྗེ་བཙུན་མི་ལ་རས་པ་ལ་ལྕམ་མོ་ས་ལེ་འོད་ཀྱིས་རྟོགས་པའི་མགུར་ཕུལ་བའི་ནང་དུའང༌།
དང་པོ་ལུས་ཀྱི་ཟུངས་འཕྲོག་པོ། །བར་དུ་ཁ་ཡི་ཟས་འཕྲོག་པོ། །ཐ་མར་ལག་གི་ནོར་འཕྲོག་པོ། །ཞེས་གསུངས་པ་ལྟར་དུ། དང་པོར་ལུས་ཀྱི་ཟུངས་འཕྲོག་པོ་ཟེར་ན། ཨ་མའི་ལུས་ཀྱི་ཟུངས་དང་སྟོབས་དང་ནུས་པ་ཐམས་ཅད་སྐྱོ་རུ་སྐྱོ་རུ་སོང་བ་ཡིན། དེ་ཡང་ཐོག་མར་བདུན་ཕྲག་གཅིག་གཉིས་ཀྱི་བར་དུ་ཞོ་ལྟ་བུ། དེ་ནས་བདུན་ཕྲག་གཉིས་གསུམ་སོང་བའི་སྐབས་སུ་དེ་ལས་ཅུང་ཟད་སྐ་རུ་སོང་ནས་ཁྲག་ཤ་བཙོས་པ་ལྟ་བུ། དེ་ནས་བདུན་ཕྲག་ཁ་ཤས་སོང་བའི་རྗེས་སུ་དེ་ལའང་འབུར་ལྔ་ཐོན་ནས། འབུར་ལྔའི་གནས་སུ་རྐང་པ་གཉིས། ལག་པ་གཉིས་དང༌། མགོ་བོ་བྱུང་བ་དང༌། དེ་ནས་ཟླ་བ་བཞི་ལྔ་སོང་བའི་སྐབས་སུ་ཨ་མའི་གྲོད་པ་དེ་ཆེ་རུ་ཆེ་རུ་སོང་བས། ཨ་མ་དེ་སྔ་མར་པུ་གུ་སྐྱེ་མྱོང་བ་ཞིག་ཡིན་ནའང་པུ་གུ་དེ་སྐྱེ་བའི་སྐབས་སུ་དཀའ་ལས་འདི་འདྲ་ཞིག་ཡོད། ཟུག་འདི་འདྲ་ཞིག་ཡོད། ན་ཚ་འདི་འདྲ་ཡོད་ཅི་དྲག །གང་དྲག་བསམས་ནས་འཚེར་སྣང་ཆེན་པོ་དང་སྡུག་བསྔལ་དཔེ་མི་སྲིད་པ་ཡོད་པ་དང༌། སྔ་མ་པུ་གུ་སྐྱེ་མ་མྱོང་བ་ཨ་མ་གསར་པ་ཞིག་ཡིན་ན། གྲོད་པ་དེ་ཆེ་རུ་ཆེ་རུ་སོང་བའི་སྐབས་སུ་གཞན་དང་མི་འདྲ་བའི་ངོ་ཚ་ནས་མི་འདི་ཚོས་ང་ལ་གང་ཟེར་གྱི་ཡོད་དམ། ག་འདྲའི་ཞིག་མཐོང་གི་ཡོད་དམ། ཅི་དྲག །གང་དྲག་བསམས་ནས་ཁེབས་འདྲ་བརྒྱབ་ཀྱང་མི་ཐུབ། དཀའ་ལས་ཁག་པོ་བྱས་ནས་དེ་ལྟ་བུའི་ངོ་ཚ་བ་དང༌། འཇིགས་པ་དང་སྐྲག་པ་ལ་སོགས་པ་དང༌། ཡང་རང་གི་ཕ་དང་མ་ལ་སོགས་པ་དེ་འདྲས་བཀའ་རྒྱུགས་བཏང་ཨེ་ཡོང་བསམ་པ་དང༌། འཇིགས་སྣང་དང༌། སྔངས་སྐྲག་ལ་སོགས་པ་མང་པོ་མྱང་དགོས་པ་དང༌། དེ་ནས་ཟླ་བ་བདུན་བརྒྱད་འགྲོ་བའི་གནས་སྐབས་སུའང་ཕོ་བ་དེ་ཧ་ཅང་ཆེན་པོར་སོང་བས་དཀའ་ངལ་ཁག་པོ་དེ་ལྟ་བུ་ཞིག་བྱུང་ན་ཡང༌། ཨ་མ་ནི་བུ་ལ་བརྩེ་སེམས་ཆེ་དྲགས་པའི་དབང་གིས་རང་གི་ལུས་དེ་དེ་ལྟ་བུ་ཡོད་པའི་དཀའ་ངལ་ཡོད་པ་དེ་ཁྱད་དུ་བསད་ནས། ལྟོ་ཚ་བོ་ཞིག་ཟ་མི་ནུས། ཚ་བོ་ཞིག་ཟོས་ན་ངའི་བུ་དེ་ཚ་བོ་ཞིག་ཆགས་འགྲོ་ས་རེད་བསམ། གྲང་མོ་ཞིག་འཐུང་མི་ནུས། གྲང་མོ་ཞིག་བཏུང་ན། ཨ་ཙི་ངའི་བུ་དེ་གྲང་མོ་ཞིག་ཆགས་ཀྱི་རེད་བསམ། ལས་དང་བྱ་བ་ཤུགས་ཆེན་པོ་ཞིག་བྱེད་མི་ནུས། ཤུགས་ཆེན་པོ་ཞིག་བྱས་ན་ཨ་ངའི་བུ་དེའི་རྐང་པ་དང་ལག་པ་ལ་སྐྱོན་འདྲ་ཤོར་ཡོང༌། ཁ་སྐྱོན་མིག་སྐྱོན་འདྲ་ཤོར་ཡོང་བསམ། དོ་བོ་ཆེན་པོ་པང་དུ་བཏེག་དགོས་པ་ཞིག་ཡོད་ནའང༌། དེ་ངའི་པང་དུ་བཏེག་ན་ངའི་པུ་གུ་དེ་ལ་སྐྱོན་ཞིག་འགྲོ་ས་རེད་བསམས་པ་ལ་སོགས་པ་དང༌། ང་རང་ཚོ་མི་དག་ཕར་བཞག །ལམ་རིམ་སོགས་ལས་བཤད་པ་ལྟར་ན་ཐ་ན་དུད་འགྲོ་བ་ཕྱུགས་ལྟ་བུ་བསམ་མེད་འདི་ཚོ་ལའང་བེའུ་ཁོག་ཏུ་སྐྱེ་རྒྱུ་ཡོད་པའི་སྐབས་སུ། རྡོ་དང་དབྱུག་པ་ལ་སོགས་པ་བརྒྱབ་སོང་ན། ཕོ་བ་ལ་ཕོག་ན་བེའུ་ལ་སྣད་ཀྱི་དོགས་ནས་ལམ་སང་འཕོངས་དེ་ཚུར་བསྟན་ནས་བཟེད་བསྡད་ཀྱི་ཡོད་གསུངས། ཟླ་བ་བརྒྱད་དགུ་ཙམ་འགྲོ་བའི་སྐབས་སུ་ཨ་མའི་གྲོད་པ་དེ་དཔེ་ཆེན་པོར་སོང་དུས་རྒྱུན་དུ་བུ་མོ་གཞོན་གཞོན་ཕར་ཚུར་ཐག་ཐག་འགྲོ་ཐུབ་པ། ཁྱུག་ཁྱུག་འགྲོ་བ་ཞིག་ཡོད་ནའང་ད་གྲོད་པ་དེ་ཆེ་བས་ཡར་ལངས་པའི་སྐབས་སུ་ལངས་མི་ཐུབ་པ་རྒན་གོག་ལངས་པ་ལྟར་སུག་བཞི་ཐམས་ཅད་བཙུགས་ནས་ལངས་དགོས་པ་དང༌། མར་བསྡད་པའི་སྐབས་སུ་ས་དོའི་ལུང་ཆད་པ་བཞིན་དུ་ལྡིག་ཟེར་ནས་སྡོད་དགོས་པ་དང༌། ཕར་ཚུར་འགྲོ་བའི་སྐབས་སུ་བྱིས་པ་བྱ་ལ་འཇབ་པ་ལྟར་དུ་ཀྲུད་ཀྲུད་ཅབ་ཅབ་མ་གཏོགས་འགྲོ་མི་ཐུབ་པ་དང༌། དེ་ནས་མར་སྐྱེ་བའི་གནས་སྐབས་སུ་ཡང༌། མ་ལ་ལ་ནི་ཟླ་བ་དགུ་དང༌། མ་ལ་ལ་ནི་བཅུ་ལ་སོགས་པ་ལ་སྐྱེ་བའང་ཡོད། ཡང་མ་ཁ་ཤས་ནི་སྐྱེ་མ་རན་གོང་ཟླ་བ་བརྒྱད་ཙམ་དེ་འདྲ་ལ་སྐྱེ་བའང་ཡོད། ཡང་ལས་ཀྱི་རྣམ་པར་སྨིན་པའི་དབང་གིས་ཁ་ཤས་ནི་ངེས་པ་མེད་པར། དཔེར་ན་བདག་ཅག་གི་སྟོན་པའི་སྲས་སྒྲ་གཅན་ཟིན་ལྟ་བུ། སྟོན་པ་ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ་ཕེབས་ཁ་དེ་རང་ལ་ཡུམ་གྱི་ལྷུམས་སུ་བྱིན་གྱིས་བརླབས་ནས། ཆུ་བོ་ནཻ་རཉྫ་ནའི་འགྲམ་དུ་ལོ་དྲུག་ཏུ་དཀའ་བ་སྤྱད་པའི་ཡུན་ལ་བཙུན་མོ་གྲགས་འཛིན་མའི་ལྷུམས་སུ་གནས་ཏེ། སངས་རྒྱས་དཀའ་བ་ལོ་དྲུག་སྤྱད་ཚར་ནས་རྒྱ་གར་རྡོ་རྗེ་གདན་དུ་མངོན་པར་རྫོགས་པ་སངས་རྒྱས་པ་དང་ནམ་མཁའ་ལ་ཟླ་བ་སྒྲ་གཅན་གྱིས་ཟིན་པ་དང་ཕོ་བྲང་དུ་སྲས་དེ་འཁྲུངས་པ་དུས་མཉམ་དུ་བྱུང་བས། སྲས་དེའི་མིང་ལའང་སྲས་སྒྲ་གཅན་ཟིན་ཟེར། དེ་ལྟ་བུ་ནི་ལོ་དྲུག་ཙམ་དུ་ཨ་མའི་ཁོག་ཏུ་བཞུགས་དགོས་པ་ལྟ་བུ་བྱུང་བ་དང༌། དེ་ཙམ་དུ་མ་ཟད་རྒན་པོ་སྐྱེས་ལྟ་བུའི་གཏམ་རྒྱུད་ཡོད། དེ་མཉམ་མེད་དྭགས་པོ་རིན་པོ་ཆེའི་ཐར་རྒྱན་དུ། ངེས་པ་མེད་དེ་ཁ་ཤས་ལོ་དྲུག་ཅུའི་བར་དུ་མངལ་དུ་བསྡད་པ་ཡང་ཡོད་གསུངས། ལོ་དྲུག་ཅུ་ཨ་མའི་མངལ་དུ་བསྡད་པའི་གཏམ་རྒྱུད་དེ། བཀའ་འགྱུར་མདོ་ཨཾ། ཤོག་གྲངས་བརྒྱ་དང་ང་བཞིའི་ནང་དུ་གསུངས་ཡོད་རེད། འོ་དེ་ལྟ་བུ་མཐའ་གཅིག་ཏུ་ངེས་པ་མེད་པར་ལོ་དྲུག་ཙམ་དང་ལོ་དྲུག་ཅུ་ཙམ་དུ་ཨ་མའི་མངལ་དུ་གནས་པ་ཡང་འདུག །ལོ་གཅིག་གཉིས་ལ་གནས་པའང་ཡོད་ཤས་ཆེ། མང་ཆེ་བའི་དབང་དུ་བཏང་ན་ཟླ་བ་དགུ་སོང་བཅུ་ལ་ངོ་ལྟ་བའི་དུས་ཙམ་དུ་ཨ་མའི་མངལ་ནས་སྐྱེ་བ་ཡིན། སྐྱེ་བའི་སྔོན་དུ་མགོ་ཡར་བསྟན། རྐང་པ་མར་བསྟན་ནས་གནས་པ་དང༌། བུ་ཡིན་ན་གློ་གཡས་ཕྱོགས་ལ་བརྟེན། ཨ་མ་དེའི་གྲོད་པ་ལ་བལྟས་ན་གཡས་ཕྱོགས་དེ་མཐོ་བ་ཡོད་ན། བུ་ཡིན་པར་ཧ་གོ་བ་དང༌། བུ་མོ་ཡིན་ན་གཡོན་ཕྱོགས་ལ་བརྟེན་ནས་གྲོད་པ་གཡོན་ཕྱོགས་དེ་མཐོ་བ་ཡོད་ན་བུ་མོ་ཡིན་པར་ཧ་གོ་བ་ཡིན། དེ་ནས་པུ་གུ་དེ་སྐྱེ་རན་པའི་གནས་སྐབས་སུ་སྐྱོད་བྱེད་ལས་རླུང་གི་དབང་གིས་སྐད་ཅིག་དེ་ཉིད་ལ་མགོ་མཇུག་ལྡོག །མགོ་མཇུག་ལྡོག་པ་དེའི་དབང་གིས་ཨ་མའི་ཁོག་པའི་ནང་ཐམས་ཅད་གྲིས་དཀྲུགས་པ་ལྟ་བུ་ན་ཚ་དང༌། སྡུག་བསྔལ་བཟོད་གླགས་མེད་པ་བསམ་གྱིས་མི་ཁྱབ་པ་ཆེན་པོ་བྱུང་ནས། སྐྲ་ཉག་མ་རེའི་རྩེ་ནས་རྔུལ་ཆུའི་ཐིགས་པ་རེ་རེ། ལུས་ཀྱི་བ་སྤུའི་བུ་ག་རེ་རེ་ནས་ཀྱང་རྔུལ་ཆུའི་ཐིགས་པ་རེ་རེ། རྔུལ་ནག་ཞམ་ཞམ། འཁུན་པ་དིང་དིང༌། ཁའི་སོ་ཙམ་མ་གཏོགས་ལུས་ཀྱི་ཚིགས་ཐམས་ཅད་ཀྱང་ཁྲོག་ཁྲོག་ཟེར་ནས་ཕར་གྲོལ་འགྲོ་བ། ཨ་མ་རང་གིས་ལོས་གོ་སྟེ། སྐྱེ་གཡོག་བྱེད་མཁན་དེ་ཚོས་ཉན་ནའང་ཁྲོག་ཁྲོག་ཟེར་ནས་གོ་རྒྱུ་ཡོད་པ། ཨོ་རྒྱན་གྱི་སློབ་དཔོན་ཆེན་པོ་པདྨ་འབྱུང་གནས་ཀྱི་ཞལ་ནས་ཀྱང༌།
མ་བུ་གཉིས་ཀ་ཤི་ཡུལ་གོམ་ཕྱེད་བོར། །མ་ཡི་ཁ་རུས་མ་གཏོགས་རུས་ཚིགས་བྱེ། །ཞེས་གསུངས་ཏེ། མ་དང་བུ་གཉིས་ཀ་ཤི་བའི་ཡུལ་ལ་གོམ་པ་ཕྱེད་བོར་ནས། ཡང་ན་ཨ་མ་དེ་ཤིའམ། ཡང་ན་བུ་དེ་ཤིའམ། ཡང་ན་མ་བུ་གཉིས་ཀ་ཅག་གིས་ཤི་ངེས་པ་མེད་པར། རྐང་པ་གཅིག་དུར་ཁྲོད་དུ་ཕར་བསྐྱལ། རྐང་པ་གཅིག་མི་ཡུལ་དུ་ཚུར་བསྡད་ནས་ཤི་དང་སོས་ངེས་པ་མེད་པའི་དཀའ་ངལ་ཁག་པོའི་ཐོག་ལ་སླེབ་འགྲོ་བ་དང༌། མདོར་ན་ཐོག་མར་རང་ཉིད་ཨ་མའི་མངལ་དུ་འཇུག་པའི་ཉིན་མོ་དེ་ནས་བཟུང་སྟེ། མར་མ་སྐྱེས་ཀྱི་བར་དེ་ལ་ཨ་མའི་ལུས་ངག་ཡིད་གསུམ་ལ་དཀའ་ངལ་དང་ངལ་དུབ། སྡུག་བསྔལ་དང་ན་ཚ། འཇིགས་སྣང་དང་དངངས་སྐྲག་ངོ་ཚ་སོགས་དཀའ་ངལ་གྱི་ཆ་ཤས་གང་དང་གང་བྱུང་བ་དེ་དག་ཐམས་ཅད་ཁྱད་དུ་བསད་ནས། ང་རང་ཚོ་ལ་བཀའ་དྲིན་ཆེན་པོའི་སྒོ་ནས་བསྐྱངས་པ་དེ་དག་ཐམས་ཅད་ལ་ལུས་བསྐྱེད་པའི་དྲིན་ཞེས་བྱ་བ་ཡིན་ནོ། །
གཉིས་པ་དཀའ་བ་སྤྱད་པའི་དྲིན་ནི། རང་ཉིད་ཐོག་མར་ཨ་མའི་མངལ་ནས་སྐྱེས་པའི་ཚེ་ཁྲག་དང་ཆུ་སེར་དང་ཕྲུ་མ་ལ་སོགས་མི་གཙང་བའི་རྫས་མང་པོའི་ནང་དུ་སྲིན་འབུ་ལྟ་བུ་དམར་ཀྲད་ཀྲད། ལུས་ལ་བ་སྤུ་སེར་ཞོལ་ལེ་བ། རྐང་ལག་གཡོབ་གཡོབ་དང༌། ཁ་ནས་ཨང་ཞེས་ངུ་ཤེས་པ་ཙམ་ཞིག་མ་གཏོགས་གཞན་གང་ཡང་མེད་པ་ལ། ཨ་མ་དེ་ཉིད་ཀྱིས་རང་གི་ལུས་ཀྱི་ངལ་དུབ་དང་ཟུག་གཟེར་ཐམས་ཅད་ཁྱད་དུ་བསད་ནས། སེམས་བརྩེ་ཡེ་རེ་བའི་ཐོག་ནས་ངའི་བུ་དེའི་རྐང་པ་དང༌། ལག་པའི་ཡན་ལག་ཚང་བ་ཞིག་ཡོད་དམ། མ་ཚང་བ་ཞིག་ཡོད། ཁ་དང་མིག་ལ་སྐྱོན་ཡོད་པ་འདྲ་མེད་དམ། བུ་ཡིན་ནམ། བུ་མོ་ཡིན་ནམ། ག་འདྲ་ཞིག་ཡོད་དམ་བསམས་ནས་ཡར་བླངས། སྤྱིར་བཏང་མི་གཞན་དག་ཅིག་གིས་མཐོང་ན་དེ་ལ་སྙིང་རྗེ་སྐྱེ་རྒྱུ་དང༌། བྱམས་པ་བྱེད་རྒྱུ་ཕར་བཞག་ནས། མཐོང་བ་ཙམ་གྱིས་ཞེ་ཁ་ལོག་འོང་བ་ལྟ་བུ་ཞིག་ལས་མེད་ན་ཡང༌། ཨ་མ་དེ་ཉིད་ཀྱིས་དབུལ་པོས་གཏེར་རྙེད་པ་ལྟ་བུ་དགའ་སྤྲོ་བརྩེ་སེམས་ཆེན་པོ་དང་བཅས་པའི་སྒོ་ནས་ཁྲག་དང་ཆུ་སེར་ཐམས་ཅད་ཕར་བྱི་དོར་བྱས། ཕྲུ་མ་ཡང་བཤུས། ལྟེ་བ་བཅད། མགོ་ལ་སྣུམ་བྱུག་པ་སོགས་བཀུ་མཉེ་ལེགས་པར་བྱས། མ་དེ་ཉིད་འབྱོར་པ་དང་ལྡན་པ་ཞིག་ཡིན་ན། འབུ་རས་དང༌། ཚ་རུ་ལ་སོགས་པའི་གོས་ལོག་གང་འཇམ་འཇམ། གང་དྲག་དྲག་དང༌། འབྱོར་པ་དང་མི་ལྡན་པ་ཞིག་ཡིན་ན་སྣམ་བུ་ལ་སོགས་པ་རང་གི་ཁ་ཐབས་དང་བསྟུན་པའི་གོས་ལག་གང་ཡོད་དེའི་ནང་ནས་འཇམ་ཤོས་དང༌། དྲག་ཤོས་ཀྱི་ནང་དུ་བུ་དེ་དྲིལ། དེ་ཡང་དུས་དང་རྣམ་པ་ཐམས་ཅད་དུ་ལག་པའི་སོར་མོ་བཅུའི་ཁ་ལ་ནི་གཡེངས། མངར་བའི་ནུ་ཞོ་ནི་བསྣུན། གཅེས་མིང་རྣམ་པ་སྣ་ཚོགས་སུ་བཏགས་ནས། དགའ་འོ། འབར་རེ། ཨུ་ལུ་ལུ། ཨ་མའི་བུ་ཆུང་སྐྱིད་པོ་ལགས་སམ་ཟེར་བ་ལ་སོགས་པ་མིག་གིས་ལྟ་ནའང་བྱམས་པའི་སྒོ་ནས་ལྟ། ཁ་ནས་བོས་ནའང་སྙན་པའི་མིང་གིས་བོས། སེམས་ཀྱིས་ཀྱང་བརྩེ་བ་ཆེན་པོ་བསམ་གྱིས་མི་ཁྱབ་པས་བསྐྱངས་ཏེ། རང་གི་བུ་འདི་མ་གཏོགས་འཛམ་བུ་གླིང་ལ་བུ་གཞན་པ་ཁྱོན་ནས་མེད་འགྲོ་བསམ་པ་ཙམ་གྱིས་དྲིན་གྱིས་བསྐྱངས་པ་དང༌། དགོང་མོ་མར་ཉལ་བའི་སྐབས་སུའང༌། རང་གཉིད་དུ་ཤོར་ན་བུ་དེ་འོག་ལ་གླེབས་ནས་ཤི་མི་ཡོང་ངམ། དབུགས་སུབ་ལ་ཤི་མི་ཡོང་ངམ། ལྟོགས་རི་ལ་ཤི་མི་ཡོང་ངམ་བསམས་པ་ལ་སོགས་པའི་སྒོ་ནས་ཉལ་བའི་སྐབས་སུ་རི་དྭགས་ཉལ་བ་ལྟ་བུ་སྟེ། དཔེར་ན་རི་དྭགས་དེ་གཅན་གཟན་ཞིག་སླེབ་མི་ཡོང་ངམ། རྔོན་པ་ཞིག་སླེབ་མི་ཡོང་ངམ་བསམས་ནས་རྩྭ་ཁམ་གང་ཟ་ནའང་བག་ཕེབས་པ་མེད་པར་སྒྲ་རེ་གོ་ན་འུར་ཞེས་བྲོས་ཆོག་ཆོག་མ་གཏོགས་མེད་པས། དཔེ་དེ་བཞིན་དུ་ཨ་མ་དེ་ཡང་གཉིད་བག་ཕེབས་པ་ཐུན་ཕྲན་ཙམ་ལོག་མི་ཕོད་པར། ངའི་བུ་དེ་འོག་ལ་གླེབ་འོང༌། དབུགས་སུབ་ལ་ཤོར་ཡོང་བསམ། བརྩེ་ཡེ་རེ་བའི་སྒོ་ནས་བསྡད་པ་དང༌། མཚན་མོ་པུ་གུ་དེ་ཨང་ཟེར་སྐད་ཅིག་བརྒྱབ་ན་སེམས་ཚ་ཧང་གིས་ངའི་བུ་དེ་ན་གི་མེད་དམ། ཚ་གི་མེད་དམ་སྙམ་ནས་ལག་པས་ཅབ་ཅབ་ཡུག་ཡུག་ལ་སོགས་པར་བྱས། མལ་ས་ཐམས་ཅད་བུས་གཅིན་པ་བཏང་ནས་རློན་པ་བཟོས་ཡོད་ན། ཚས་གདན་སྐམ་རློན་བརྗེ་རྒྱུ་ཡོད་པ་དེ་ཚོ་ཕར་བརྗེ། ཕ་མ་ཉམ་ཆུང་དེ་འདྲ་ཚས་གདན་སྐམ་རློན་བརྗེ་རྒྱུ་མེད་པ་ཡིན་ནའང༌། གཅིན་པ་དང་བཙོག་པ་གང་ཡོད་པ་ཐམས་ཅད་ཕར་གཙང་མར་བྱས་ནས་རློན་པ་རུ་ཨ་མ་དེ་ཉལ། སྐམ་ས་རུ་བུ་དེ་བསྙལ། ཡང་གཡས་དང་གཡོན་ཐམས་ཅད་ཀྱང་རློན་པ་ཡིན་ན། ཨ་མ་རང་རློན་པ་དེར་ཉལ། བུ་དེ་ཨ་མ་རང་གི་བྲང་གོག་གི་སྟེང་ལ་བསྙལ། ལག་པ་གཉིས་ཀྱིས་བཀབ་ནས་དེ་ལྟ་བུའི་བརྩེ་བ་དང་བྱམས་པ་ཆེན་པོའི་སྒོ་ནས་བསྐྱངས་པ་དང༌། པུ་གུའི་གཅིན་པ་དང་བཙོག་པ་དེ་ཚོ་ཤིང་དང་རེ་ལྡེ་ལ་སོགས་པ་ཞིག་གིས་ཕར་ཕྱིས་བཞག་ན་འགྲིག་ནའང༌། བུ་དེའི་ལུས་འཇམ་པོ། སྙི་བོ་ཡོད་པ་སོང་ཙང་ན་གི་རེད། ཚ་གི་རེད་བསམས་ནས་དེ་ཚོ་ལ་སྐྱུགས་བྲོ་མེད་པར་མ་རང་གི་ལག་པས་ཕར་ཕྱི་རོགས་བྱས་པ་དང༌། སྣབས་དེ་ལག་པས་ཕར་ཕྱིས་བཞག་ན་འགྲིག་ནའང༌། བུ་དེ་ན་གི་རེད། ཚ་གི་རེད་བསམས་ནས་སྐྱུགས་བྲོ་མེད་པར་སྣབས་ཀྱང་མའི་ཁ་ཡིས་ཚུར་འཇིབས་ནས། ཕར་ཐུ་ཟེར་སྐྱུར་བར་བྱེད་པ་དང༌། དེ་ཡང་ཨ་མ་དེ་འབྱོར་པ་དང་ལྡན་པ་ཞིག་ཡིན་ན། སྔར་ཕན་ཆོད་ལ་ཡར་དཀོན་མཆོག་ལ་མཆོད་པ་འབུལ་ནུས་པ། མར་ངན་སློང་ལ་སྦྱིན་པ་གཏོང་ནུས་པ། བར་འཕགས་པའི་དགེ་འདུན་ལ་བསྙེན་བཀུར་ཞབས་ཏོག་ཞུ་ནུས་པ་ལ་སོགས་པ་གཏོང་ཕོད་ཆེན་པོ་ཞིག་ཡིན་ཀྱང༌། ད་རང་ལ་བུའམ་བུ་མོ་དེ་བྱུང་བ་ནས་བཟུང་སྟེ། ངས་སྔར་ཡིན་ན་ཡར་མཆོད་པ་འབུལ་རྒྱུ། མར་སྦྱིན་པ་གཏང་རྒྱུ་དེ་འདྲ་ཡོད་ན་ཡང༌། ད་ལྟ་ང་རང་ལ་བུ་ཞིག་བྱུང་བའི་གནས་སྐབས་སུ་བུ་འདིའི་ལག་ཏུ་ནོར་ཏོག་ཙམ་ཞིག་བཞག་རྒྱུ་མ་བྱུང་ན། བུ་འདིས་མིའི་རྗེས་མི་ནོན་པ་དཀའ་ལས་ཁག་པོ་ཡོང་གི་རེད་བསམས་ནས། ཡར་དཀོན་མཆོག་ལ་མཆོད་པའང་བཅག །མར་ངན་སློང་ལ་སྦྱིན་པ་གཏང་རྒྱུ་ཡང་བཅག །བར་འཕགས་པའི་དགེ་འདུན་ལ་བསྙེན་བཀུར་ཞུ་རྒྱུ་ལ་སོགས་པ་ཡང་བཅག །རང་གིས་ཀྱང་ཟ་མ་བྲ། མི་ལ་སྟེར་མ་བྲ། སྡིག་པ་བསགས། སྡུག་བསྔལ་བསྒྲུབས། གཏམ་ངན་པ་ཐོག་ཏུ་ཁུར། མིས་གང་ཟེར་ཡང་སྣང་དག་མེད་པར་བྱས་ནས་ཚོང་དང༌། གཡོ་སྒྱུ་ཁྲམ་གསུམ་གྱི་སྒོ་ནས་བུའི་དོན་དུ་ནོར་བསགས་པ་དང༌། སྔོན་མ་ས་གཞིས་ལ་སོགས་པ་མེད་ནའང་རང་ལ་བུ་ཞིག་བྱུང་ན། ད་བུ་འདི་ལ་ས་ཕ་གཞིས་ཤིག་དགོས་པ་འདུག །ཁང་པ་ཞིག་ཀྱང་དགོས་པ་འདུག་བསམས་ནས་ས་ཕ་གཞིས་ཀྱང་གསར་དུ་ཉོས། ཁང་པ་ཡང་གསར་དུ་ཉོ་བ་ལ་སོགས་པ་དང༌། དེ་བཞིན་སྔར་ཚོང་མི་བྱེད་མཁན་ཞིག་ཡིན་ནའང་གསར་དུ་ཚོང་འདྲ་བོ་བརྒྱབ་ནས་མི་ཚེ་ཞིག་གསར་དུ་ཕུད་དགོས་པ་འདྲ་བྱས་ཏེ་དེ་ལྟ་བུས་བུ་ལ་དྲིན་གྱིས་བསྐྱངས་པ་དང༌། ཨ་མ་དེ་དབུལ་པོ་ཞིག་ཡིན་ན། རང་ལ་ཕྲུ་གུ་སྐྱེ་བའི་སྐབས་སུ་ཟ་རྒྱུའི་བཅུད་ཆེ་བ་མར་དང་ཤ་དང་རུས་པ་ལ་སོགས་པ་དང༌། རང་ལ་གོན་རྒྱུ་དང༌། པུ་གུ་ལ་བསྐོན་རྒྱུའི་སྣམ་བུ་དང་རས་ལ་སོགས་པ་གང་ཡང་མེད་པས། རང་ཉིད་ལ་རེ་བ་ཡོད་སའི་སྦྱིན་བདག་འདྲ་བོའི་དྲུང་དུ་འགྲོ་ནས། ང་ལ་ད་རེས་པུ་གུ་ཞིག་སྐྱེ་རྒྱུ་ཡོད་པས་དེའི་སྐབས་སུ་མཁོ་བའི་མཐུན་རྐྱེན་རས་དང༌། སྣམ་བུ། མར་ལ་སོགས་པ་འདི་དང་འདི་ལྟ་བུ་ཞིག་སྦྱིན་བདག་ཁྱེད་ཀྱིས་སྔ་སྐྱི་རིང་ཐུང་གནང་རོགས་གནང༌། ང་པུ་གུ་འདི་སྐྱེས་ནས་ན་བ་སློང་བའི་གནས་སྐབས་སུ་སྦྱིན་བདག་ཁྱེད་ཀྱིས་ཕྱག་ལས་གང་བཀའ་གནང་ན་ཡང་བདག་གིས་ཞབས་ཕྱི་ཞུ་ཆོག་པར་ཞུ་ཟེར་ནས་ཨ་མ་དེའི་ལུས་པོ་དེ་བཙོང་བའམ། གཏའ་མ་ལ་བཞག་པ་ལྟ་བུའི་སྒོ་ནས་དྲིན་གྱིས་བསྐྱངས་པ་དང༌། དེ་ཙམ་དུ་མ་ཟད་སྤྲང་མོ་ལྟ་བུའི་བུ་རུ་སྐྱེ་བའི་གནས་སྐབས་སུ་རྒྱལ་དབང་གོང་མ་རྣམས་ཀྱི་ཞལ་ནས། སྐར་མ་ཁྲབ་ལྟར་གྱོན། བ་མོ་ལྷམ་ལྟར་གྱོན། གདོང་ཤ་མི་ལ་བསྟན། ཉྭ་ཤ་ཁྱི་ལ་སྦྱིན་ཞེས་གསུངས་པས། སྐར་མ་ཁྲབ་ལྟར་གྱོན་ཞེས་གསུངས་པ་དེ། སྤྲང་མོ་ཞེས་བྱ་བ་སྡོད་སའི་གནས་འདི་ཡིན། འགྲོ་ས་འདི་ཡིན། པུ་གུ་ཞིག་སྐྱེ་ན་སྐྱེ་ས་འདི་ཡིན་ཟེར་བ་ལ་སོགས་པ་དམིགས་རྟེན་གང་ཡང་མེད་པ། ཧ་ལམ་བར་དོའི་སེམས་ཅན་དང་འདྲ་བ་ཡིན་པས། ཞོགས་སྐར་མ་ཁྲ་ལྡིང་ངེ་བའི་སྐབས་སུ་ཡར་ལངས་ནས། ལག་པ་གཡས་སུ་ཁྱི་རྒྱུག་དེ་ཁྱེར། ལག་པ་གཡོན་དུ་སྤྲང་ཁུག་དེ་ཁྱེར་ནས་སློང་དུ་འགྲོ་དགོས་པས་དེའི་ཕྱིར་སྐར་མ་ཁྲབ་ལྟར་གྱོན་ཞེས་པ་དང༌། བ་མོ་ལྷམ་ལྟར་གྱོན་ཟེར་ན། དབྱར་ཆར་ཆུའི་དུས་ལའང་འཛེམ་རྒྱུ་མེད་པར་སློང་དུ་འགྲོ་དགོས་པ་དང༌། དགུན་ཀའང་ཁ་བ་དང༌། རླུང་པོ་དང༌། བ་མོ་ལ་སོགས་པ་གང་ལའང་འཛེམ་སྲོལ་མེད་པར་ཁ་འདར་ཕད་ཕད། ལུས་འདར་སྤྲུག་སྤྲུག་གིས་སློང་དུ་འགྲོ་དགོས་པ་ཡིན་པས། དེའི་ཕྱིར་ན་བ་མོ་ལྷམ་ལྟར་གྱོན་གསུངས། གདོང་ཤ་མི་ལ་བསྟན་ཟེར་དུས། མི་ལ་ཕར་སློང་དུ་འགྲོ་བ་ལ་ངོ་ཚ་རྒྱུ་མེད་པ་དེ་འདྲ་མ་ཡིན། སློང་དུ་འགྲོ་བ་ལ་ངོ་ཚ་བ་དང༌། འཇིགས་པ་དང༌། དངངས་སྐྲག་དང༌། ད་དུང་སྦྱིན་བདག་སྡུག་ཅག་འདྲ་དང་འཕྲད་ན་སྤྲང་པོ་ལ་རྩམ་པ་སྤྲད་རྒྱུ་མེད་པའི་སྟེང་དུ་བཀའ་རྒྱུགས་འདྲ་བོ་གཏོང་ཡོང་བ་དང༌། མིག་ལོག་འདྲ་བོ་ལྟ་བ་སོགས་ལ་འཇིགས་སྣང་དང་དངངས་སྐྲག་ཚད་མེད་པ་བྱུང་བས་གདོང་པ་པགས་པ་བཤུས་འགྲོ་བ་དེ་འདྲ་བྱུང་ན་ཡང༌། རང་གྲོད་ཁོག་ལྟོགས་པ་ལ་ཚུགས་ཀྱང་པུ་གུ་དེ་ལ་སྤྲད་རྒྱུ་ཞིག་མེད་པས་མ་ཚུགས་པར་སློང་དུ་འགྲོ་དགོས་པ་དང༌། ཉྭ་ཤ་ཁྱི་ལ་བྱིན་ཟེར་ན། བོད་ལྟ་བུར་ཁྱི་ཐུ་བོ་ཆེ་སྟག་འདྲ་བ། གཟིག་འདྲ་བ་དེ་འདྲ་ལྔ་དྲུག་གིས་མཐའ་ནས་བསྐོར་ཞིང༌། འབ་འབ་ཟེར་ཡོང་བའི་སྐབས་སུ། སྤྲང་མོ་ལ་མི་རྣམས་ཀྱིས་སྙིང་རྗེ་བལྟས་ནས་ཁྱི་ལྟ་མཁན་ནི་མེད། ད་དུང་ཕོ་སར་གཞོན་གསར་འདྲ་བས་ཕྱོ་ཕྱོ་ཟེར་ཁྱི་རྦད་འོང་ནས། བུ་དེ་ཁྱིའི་ཁ་ལ་ཤོར་གྱི་སྡུག་བསྔལ། མ་རང་གི་ཉྭ་ལ་འཆང་བའི་སྡུག་བསྔལ། ད་དེ་རིང་ཟོས་སོང་བསམ་བསམ་ལྟ་བུ་སྤྲད་སྤྲད་ཀྱི་ཐོག་ནས་འགྱེལ་འགྲོ་བ་ལ་སོགས་པ་དེ་འདྲའི་སྡུག་བསྔལ་མང་པོ་ལ་འཐབ་འཛིང་བཏང་ནས་སློང་དུ་འགྲོ་དགོས་པ་ཡིན། དེ་འདྲའི་སློང་དུ་ཕྱིན་ཕྱིན་ནས་ཀྱང་ཟས་གང་རྙེད་དེ་དག་ཐམས་ཅད་བུ་དེ་ལ་སྤྲད་དགོས་ཟེར་ནས། མ་རང་ཉིད་ཁམས་ལ་མེད་པ་དང༌། ཟ་སྙིང་མི་འདོད་པ་མ་ཡིན་པར་བུ་དེ་ལ་བརྩེ་སེམས་ཆེ་དྲགས་པའི་དབང་གིས་ཤ་ཏོག་ཙམ་བྱུང་ནའང༌། མར་ཏོག་ཙམ་བྱུང་ནའང༌། ཞལ་གྲོ་འདྲ་བོ་ཏོག་ཙམ་བྱུང་ན་འདི་ངའི་བུ་དེ་ལ་རྔན་པ་སྤྲད་དགོས་ཟེར་ནས་སྐེད་གསིབ་ཏུ་ཧྲིལ་གྱིས་བཅུག །ཚུར་ཁུར་ནས་ཡོང་སྟེ། ཟས་བཟང་བཟང་དང༌། ཞིམ་ཞིམ་ཐམས་ཅད་བུ་ལ་བྱིན། ངན་ངན་དང་སྡུག་སྡུག་ཐམས་ཅད་མ་རང་གིས་ལོངས་སུ་སྤྱད། མདོར་ན་མཉམ་མེད་དྭགས་པོ་རིན་པོ་ཆེས་གསུངས་པ་ལྟར་དུ། ཆུང་ཕུད་འབུ་ཙམ་ནས། ཆེ་གཡག་པོ་ཙམ་གྱི་བར་དུ་ཨ་མ་དེས་ལུས་ལ་དཀའ་བ་མང་པོ་ཉེ་བར་བསྒྲུབས་ནས། བུའམ་བུ་མོ་གང་ཡིན་པ་དེ་ལ་བཀའ་དྲིན་ཆེན་པོའི་སྒོ་ནས་བསྐྱངས་པ་དེ་དག་ཐམས་ཅད་ལ་དཀའ་བ་སྤྱད་པའི་དྲིན་ཞེས་བྱ་བ་ཡིན་ནོ། །
གསུམ་པ་སྲོག་བྱིན་པའི་དྲིན་ནི། དང་པོ་རང་ཉིད་ཨ་མའི་མངལ་ནས་མར་སྐྱེ་བའི་སྐབས་སུ་གོང་དུ་ཞུས་པ་ནང་བཞིན་ཁྲག་དང་ཆུ་སེར་གྱི་ཁྲོད་ན་སྲིན་འབུ་ལྟ་བུ་དམར་ཀྲད་ཀྲད། བ་སྤུ་སེར་ཞོལ་ལེ་བ་ཞིག་དང༌། ཨང་ཟེར་ངུ་རྒྱུ་ཙམ་ཞིག་མ་གཏོགས་གཞན་གང་ཡང་མེད་པ་ཞིག་ཡོད་པ་ལ། ཨ་མ་དེས་དེའི་དབང་དུ་བསྐྱུར་བཞག་ན་ཧ་ལམ་ཆུ་ཚོད་གཉིས་གསུམ་ཞིག་བསྡད་ན་མ་གཏོགས་ཤི་ཆོག་ཆོག་མ་གཏོགས་མེད་པས། ཨ་མ་དེས་ཤི་རུ་མ་བཅུག་པར་བརྩེ་སེམས་ཆེན་པོའི་སྒོ་ནས་རས་དང་སྣམ་བུ་ལ་སོགས་པ་གང་འཇམ་པ་ཞིག་གི་རྩེ་ལ་བླངས་ཏེ། ལག་པའི་སོར་མོ་བཅུའི་ཁ་ལ་ནི་གཡེངས། མངར་བའི་ནུ་ཞོ་ནི་བསྣུན། དྲོ་བའི་བྲང་ལ་བཅར་ནས། ལྟོགས་སུ་མ་བཅུག་པར་སྐྱོ་མ་ལ་སོགས་པའི་ཟས་བྱིན། སྐོམ་དུ་མ་བཅུག་པར་མའི་ནུ་མ་བསྣུན། འཁྱགས་སུ་མ་བཅུག་པར་འབུ་རས་དང༌། ཚ་རུ་ལ་སོགས་པ་གོས་གང་འཇམ་འཇམ་དང༌། གང་དྲོ་དྲོ་ལ་དྲིལ། འོ་དེ་ལྟ་བུའི་སྒོ་ནས་དྲིན་ཆེན་པོས་བསྐྱངས་པ་དང༌། མཚན་མོ་བུ་དེ་ཨང་ཨང་ཟེར་མང་པོ་ཞིག་ངུས་ན། ད་བུ་དེ་ཚ་བ་ཞིག་འཕར་འདུག །ན་ཚ་ཞིག་བཏབ་འདུག །ད་གང་དྲག་ཟེར་ནས་ལམ་སང་དེ་མ་ཐག་ཏུ་ཡར་ལངས་ཏེ། མོ་བཏབ་པ་དང༌། པྲ་ཕབ་པ་དང༌། རྩིས་བཀོད་པ་ལ་སོགས་པ་བྱས་ནས། མོ་ལུང་དང༌། པྲ་ལུང༌། རྩིས་ལུང་གི་རིམ་གྲོ་དེ་ཚོ་འཕྲལ་དང་འཕྲལ་དུ་མྱུར་བར་སྒྲུབ་པར་བྱེད་པ་དང༌། ད་དུང་ཨེམ་ཆི་གདན་འདྲེན་ཞུས་ནས། ངའི་བུ་འདི་ལ་གཅིག་གཟིགས་རོགས་གནང༌། བུ་དེ་ཤི་ཡོང་ངམ། ཅི་དྲག་ཟེར་ནས་ཨ་མ་དེ་བུའི་གདོང་ལ་བལྟས་ནས། ཉིན་ཟས་མི་དྲན། མཚན་གཉིད་མི་དྲན་པར་མ་དང་བུ་འདི་གཉིས་སོ་སོར་འབྲལ་དགོས་པ་ཞིག་ཡོང་ངམ། བུ་འདི་ཤི་ན་འདི་ཤི་བའི་སྔོན་དུ་ང་རང་ཤི་རོགས་བྱས་ན། བུ་འདི་ན་བའི་ཚབ་ཏུ་ང་རང་ན་རོགས་བྱས་ན་བསམས་ཏེ། མའི་སྲོག་དེ་དང་བུའི་སྲོག་དེ་གཉིས་བརྗེ་རྒྱུ་མེད་པ་མ་གཏོགས་བརྗེ་རྒྱུ་ཞིག་ཡོད་ན་ཐེ་ཚོམ་མེད་པར་དངོས་སུ་བརྗེ་ཕོད་པ་ལྟ་བུའི་སྒོ་ནས་དྲིན་གྱིས་བསྐྱངས་པ་དང༌། དེ་བཞིན་དུ་ཨ་མ་དེ་ནང་དུ་བསྡད། བུ་དེ་ཕྱི་རུ་བསྙལ་བཞག་པའི་གནས་སྐབས་སུ། ནང་གི་ལས་ཀ་གལ་ཆེ་བ་ཞིག་ཡོད་ནའང༌། བུ་དེ་ལྷང་དྲན་སོས་པ་དང་ཨ་ཙི་ངའི་བུ་དེ་ལ་ད་ཅི་ནས་ད་ལྟའི་བར་ལ་ལྟ་སྐོར་བྱ་རྒྱུ་བྱུང་མ་སོང༌། བུ་དེ་ཉི་མས་ཚིག་གི་མེད་དམ། ཆར་པས་གདུང་གི་མེད་དམ། ཕོ་རོག་ལ་སོགས་པ་རྣམས་ཀྱིས་མིག་ཚིལ་བཏོག་གི་མེད་དམ། ཞི་མི་ལ་སོགས་པས་གནོད་པ་ཡང་བྱེད་ཀྱི་མེད་དམ། རྟ་དང་དྲེའུ་ལ་སོགས་པ་དེ་འདྲའི་འོག་ལའང་འཛུལ་གྱི་མེད་དམ་བསམས་ནས་དེ་མ་ཐག་ཏུ་ལས་དང་བྱ་བ་གང་གལ་ཆེ་བ་ཡོད་པ་ཐམས་ཅད་ཀྱང་ཅམ་སྟེ་བཞག །ཧལ་ཐབས་སེ་རྒྱུགས་ནས་ཡོང་སྟེ་བུ་དེ་ཉིད་ལ་ལྟ་སྐོར་བྱེད་ཅིང༌། ཉི་གྲིབ་ཀྱི་མཚམས་སུ་སྤོ་བ་དང་བསིལ་གྲིབ་འདྲ་བཟོ་བ་དང༌། ལུས་ལ་སྣུམ་གྱིས་བཀུ་མཉེ་བྱས་ནས་སྐྱིད་པོར་བསྙལ། ནུ་མ་བསྣུན་པ་ལ་སོགས་པ་དེ་ལྟ་བུའི་དྲིན་གྱིས་བསྐྱངས་པ་དང༌། ཡང་ཨ་མ་དེ་ཕྱི་ལ་ལས་ཀ་ཞིག་ལ་ཕྱིན། བུ་དེ་ནང་དུ་བསྙལ་ནས་བཞག་པའི་གནས་སྐབས་སུ། ཕྱི་ལ་ཞིང་ལས་དང་མི་ལ་སྐད་ཆ་བཤད་དགོས་པ་སོགས་ལས་དང་བྱ་བ་གང་གལ་ཆེ་བ་དེ་ཚོ་ཐམས་ཅད་ཅམ་མེ་བཞག་ནས། ཨ་ཙི་ངའི་བུ་དེ་ད་ཅི་ནས་ད་ལྟའི་བར་དུ་བལྟ་རྒྱུ་མ་བྱུང༌། ལྟོགས་ཀྱི་མེད་དམ། འཁྱག་གི་མེད་དམ། སྐོམ་གྱི་མེད་དམ་སྙམ་པ་དང༌། གོག་པོ་འགྲོ་ཐུབ་ཙམ་ཡིན་ན་འཁྱམས་ནས་ཐོན་ཏེ་སྐས་རྩ་རུ་ལྷུང་མེད་དམ། མེའི་ནང་དུ་མཆོང་མེད་དམ། ཐལ་བ་སོགས་ཁ་ལ་འགམ་ནས་འགགས་མེད་དམ། ཅི་བྱས་ཡོད་དམ་བསམས་ནས། ཧལ་ཐབས་སེ་ཚུར་རྒྱུགས་ནས་ཡོང་སྟེ། བུ་དེ་ཚང་ནས་བཏོན། ཚས་སྟན་སྐམ་རློན་བརྗེ་བ་དང༌། ནུ་མ་བསྣུན་པ་སོགས་དེ་ལྟ་བུའི་ཞབས་ཏོག་རྣམ་པ་སྣ་ཚོགས་བསྒྲུབས་པ་སྟེ། མེ་ཆུ་ལས་བསྐྱབས། གཡང་ས་ལས་བཟུང༌། ལྟོགས་སུ་མ་བཅུག །སྐོམ་དུ་མ་བཅུག །འཁྱགས་སུ་མ་བཅུག །མདོར་ན་གྲུབ་ཆེན་ཀམ་པ་ལི་ཡིས། ཨ་མས་བུའི་དོན་དུ་ཉི་མ་རེ་རེ་ལ་སྲོག་འགོ་ཐེངས་བརྒྱ་རེ་ཙམ་བཏོན་པའི་ཚོད་ཡིན་གསུངས་པ་ལྟར་དུ་ཨ་མ་དྲིན་མོ་ཆེ་དེ་མེད་ན་ང་རང་ཚོ་སྐྱེ་མ་ཐག་པ་ནས་ཤི་ཆོག་ཆོག །སྐྱེ་ནས་ཉི་མ་ཁ་ཤས་ཤིག་འཁྱོལ་ནའང་དེ་ནས་གཡང་ལ་ཟག་ཆོག་ཆོག །མེ་ལ་ཤོར་ཆོག་ཆོག །ལྟོགས་རི་ལ་ཤི་ཆོག་ཆོག་རྐྱང་མ་གཏོགས་མེད་པའི་ཉེན་ཁ་དེ་ཚོ་ཐམས་ཅད་ལས་བསྐྱབས་ཏེ་ད་ལྟར་དལ་འབྱོར་གྱི་མི་ལུས་རིན་པོ་ཆེ་དངོས་སུ་རྙེད་དེ། རང་ཉམས་ལེན་བྱས་ནའང་བྱེད་རྒྱུ་ཡོད་པ་དེ་ཚོ་ཐམས་ཅད་ཨ་མ་དེ་གཅིག་གི་བཀའ་དྲིན་ལ་བརྟེན་ནས་བྱུང་བ་ཡིན་པས་དེ་དག་ཐམས་ཅད་ནི་སྲོག་བྱིན་པའི་དྲིན་ཞེས་བྱ་བ་ཡིན་ནོ། །
བཞི་པ་འཇིག་རྟེན་བསྟན་པའི་དྲིན་ནི། དེ་ཡང་ད་ལྟར་གོང་དུ་ཞུས་པ་ལྟར་དུ་རང་ཉིད་ཨ་མའི་མངལ་ནས་ཐོག་མར་སྐྱེ་བའི་སྐབས་སུ་སྲིན་འབུ་ལྟ་བུ་དམར་ཀྲད་ཀྲད། ཁ་སྟོང་པ། ལག་པ་སྟོང་པ། གྲོད་པ་སྟོང་པ་ཞིག་ལ་ཚུར་ཡོང་སྟེ། ཆ་མེད་ཀྱི་ཡུལ་དུ་རྒྱུས་མེད་ཀྱི་མི་གསར་པ་ཞིག་སླེབ་པ་མ་གཏོགས། གོས་གོན། རྒྱན་བཏགས། ལག་ཏུ་པད་ཤག་དང་ནོར་མང་པོ་ཁྱེར་ནས་ཡོང༌། འཇིག་རྟེན་གྱི་ཤེས་གོ་དང༌། ཡོན་ཏན་ཐམས་ཅད་ཧ་གོ་བཞིན། ཤེས་བཞིན། འཇོན་ཐང་ཅན་ཞིག་འདིར་སླེབ་པ་མ་ཡིན། ཡིན་ན་ཡང་ཨ་མ་དེས་བྱས་ཡུས་འདྲ་བོ་སྤུ་ཙམ་མེད་པར། མེད་པ་ཙམ་དུ་མ་ཟད་ཟླ་བ་དགུ་དང་བཅུ་ལ་ངོ་བལྟས་པའི་བར་དུ་མའི་ལུས་པོ་ལ་དཀའ་ངལ་དང་སྡུག་བསྔལ་དེ་ཙམ་གཏད་པ་ལ་ཁོང་ཁྲོ་དང༌། ཚིག་ཟ་ལ་སོགས་པ་གང་ཡང་མེད་པའི་སྟེང་དུ། ད་དུང་ཡང་བླ་མ་ཞིག་ཕེབས་པ་ལས་ཀྱང་གཙོ་ཆེ་བ་ལྟ་བུ་བྱས་ནས་དེ་ལ་བྱམས་པ་ཆེན་པོས་སྣེ་ལེན་ཞབས་ཏོག་ཕུན་སུམ་ཚོགས་པ་ཞིག་བསྒྲུབས་ཏེ། ཐོག་མར་ཡར་པང་དུ་བླངས། ཁ་ལ་ནུ་མ་བསྣུན། སྐྱོ་མ་ལ་སོགས་པ་ལྡག་ཏུ་བཅུག །དེ་ནས་རིམ་པར་ལོ་གསུམ་ལ་སླེབ་པའི་སྐབས་སུ་ལག་པ་གཡས་སུ་ཐུར་མ་ཞིག་སྤྲད། གཡོན་དུ་ཕོར་པ་ཞིག་སྤྲད། དེ་ལ་ཁ་ཟས་བླུགས་ནས། དེ་ཨ་མ་རང་གི་ལག་པས་བཟུང་རོགས་བྱས། བུའི་ཁ་ལ་ཡར་བླུགས། མར་གཅུས། ཡང་ཡར་བླུགས་པ་ལ་སོགས་པ་བྱས་ནས། ཟ་མི་ཤེས་པའི་སྐབས་སུ་ཟ་ལུགས་བསླབས། དེ་ནས་ཨ་གྱིས་དང༌། ཨ་ཕ་གྱིས་དང༌། ཨ་མ་གྱིས་དང༌། ཅ་ལག་དངོས་པོ་འདི་ལ་འདི་གྱིས་ཟེར་བ་ལ་སོགས་པ་མིང་དང༌། ཚིག་དང༌། བརྡ་དང༌། ཐ་སྙད་འདི་དག་ཐམས་ཅད་ཀྱང་རིམ་པར་བཞིན་དུ་བསླབས་ནས་སྨྲ་མི་ཤེས་པའི་སྐབས་སུ་སྨྲ་ལུགས་བསླབས། དེ་ནས་ལག་པ་གཡས་གཡོན་གཉིས་ཨ་མས་བཟུང་སྟེ། བཀྱགས་བཀྱགས་ཟེར་ནས་ཚུར་དྲུད་མ་ཐབས་འདྲ་བར་བྱས་ནས་གོམ་པ་རེ་རེ་གཉིས་གཉིས་སྤོ་རུ་བཅུག་ནས་འགྲོ་མི་ཤེས་པའི་སྐབས་སུ་འགྲོ་ལུགས་བསླབས། འཇིག་རྟེན་པའི་དཔེ་ལ་ཡང༌།
ཟ་ལུགས་འགྲོ་ལུགས་སྡོད་ལུགས་གསུམ། །དྲིན་ཆེན་ཕ་མའི་བསླབ་བྱ་ཡིན། །ཞེས་པ་ལྟར་དུ་བསླབས། དེ་ནས་ལོ་ལྔ་དྲུག །བདུན་བརྒྱད་ལ་འགྲོ་བའི་སྐབས་སུ་ཕ་མ་རང་རང་སོ་སོའི་རིགས་རུས་ཀྱི་ཡོན་ཏན་འདྲ་ཡོད་ན། གང་ཡོད་པ་དེ་བུ་དེ་ལ་སློབ་པར་བྱེད་དེ། ཕ་དེ་སྨན་པ་ཞིག་ཡིན་ན། བུ་དེ་ལ་སྨན་གཞུང་རྩ་རྒྱུད། བཤད་རྒྱུད། མན་ངག་རྒྱུད་ལ་སོགས་པ་རྒྱུད་བཞི་ཐམས་ཅད་བློ་འཛིན་བྱེད་དུ་བཅུག །རྩ་དང་ཆུ་ལ་བརྟག་ཐབས་སློབ། ཕ་དེ་རྩིས་པ་ཞིག་ཡིན་ན། བུ་དེ་ལ་རྩིས་སློབ། ཕ་དེ་ཡིག་མཁན་ཞིག་ཡིན་ན། བུ་དེ་ལ་ཚུགས་རིང་ཚུགས་ཐུང་འབྲི་རྒྱུ་དང༌། སྙན་ངག །སུམ་རྟགས་ལ་སོགས་པ་དེ་ཚོ་ཐམས་ཅད་སློབ། ཐ་ན་ཕ་དེ་ཤིང་བཟོ་དང༌། རྡོ་བཟོ་ལ་སོགས་པའི་སྒོ་ནས་འཚོ་བ་སྐྱེལ་མཁན་ཞིག་ཡིན་ནའང༌། དེ་ཉིད་བུ་ལ་སློབ། ཡང་ཨ་མ་དེ་སྨན་པ་ཡིན་ན་བུ་མོ་དེ་ལ་སྨན་སློབ་པ་ལྟ་བུ། ཨ་མ་དེ་རྩིས་པ་ཞིག་ཡིན་ན། བུ་མོ་དེ་ལའང་རྩིས་བཀོད་རྒྱུ་སློབ། ལུང་ཁུག་ལྟ་བུ་ཞིག་ཡིན་ན་འོ་མ་བཞོ་རྒྱུ། ཞོ་བསྙལ་རྒྱུ། གྲུམ་རྩེ་འཐག་རྒྱུ་ལ་སོགས་པ་ཡོན་ཏན་གང་ཤེས་པ་དེ་ཚོ་ཐམས་ཅད་ཀྱང་བུ་དེ་ལ་སློབ་པར་བྱེད་པ་དང༌། ཡང་ཕ་མ་དེ་ཚེ་འདི་ལ་ཞེན་ཆགས་ཆེན་པོ་མེད་པ་དམ་པའི་ཆོས་ལ་དད་པ་དང་མོས་འདུན་མཐའ་གཅིག་ཏུ་ཡོད་པའི་དཀོན་མཆོག་གསུམ་བླ་མར་བཟུང་བ་ཞིག་ཡིན་ན་ནི། རང་ལ་བུ་དང་བུ་མོ་གང་སྐྱེས་པ་དེ། དང་པོ་ཐོག་མར་བླ་མ་གང་བཟང་བ་ཞིག་གི་སྐུ་མདུན་དུ་གཅར་རྒྱུའི་བསམ་བློ་ཞིག་འཁོར་ནས། བླ་མ་གང་བཟང་ས། དགོན་པ་གང་དྲག་ས་ཞིག་ཏུ་ཡར་གཅར་ཞིང༌། དེ་རུའང་དགེ་རྒན་གང་དྲག་དྲག་ཅིག་བཙལ། དགེ་རྒན་དེ་ལ་ངོ་དཀར་འཛིན་ནག་འཛིན་གྱི་ཐོག་ནས། དགེ་རྒན་ཁྱེད་ཀྱིས། ངའི་བུའམ། བུ་མོ་འདི་ལ་དགོན་པ་འདིའི་ནང་གི་འདོན་གདངས་དབྱངས། ཆོ་ག་ཕྱག་ལེན། གཏོར་བཟོ་རྒྱན་བཟོ། གཞུང་དང་བཤད་པ། སྒྲུབ་པ་དང་ཉམས་ལེན་ལ་སོགས་པའི་ཡོན་ཏན་གང་དང་གང་ཡོད་པ་དེ་ཚོ་ཐམས་ཅད་མི་གཞན་ལས་སྡུག་པ་མེད་པ་ཞིག་དགེ་རྒན་ཁྱེད་ཀྱིས་སློབ་རོགས་གནང༌། ཐུགས་རྗེས་གཟིགས། དགེ་རྒན་ཁྱེད་ལ་ངས་སྐུ་དྲིན་ལེགས་གསོལ་གང་ལས་མེད་པ་ཞུ་ཆོག་པ་ཞུ་ཟེར་བ་ལ་སོགས་པའི་སྒོ་ནས་སློབ་ཏུ་བཅུག་པ་དང༌། ཡང་ཕ་མ་ཆོས་ལ་དད་པ་ཆེན་པོ་མེད་པ་འཇིག་རྟེན་སྲིད་ཁོ་ན་ལ་ཞེན་ཅིང་ཆགས་པ་ཞིག་ཡིན་ན་ནི། པུ་གུ་དེ་ཚོ་ཡང་ཕར་སློབ་གྲྭ་ལ་བཅུག །དེ་ཚོ་ལ་འགྲོ་སོང་ལ་ག་ཚོད་ཡོད་ནའང་ཕངས་པ་མེད་དེ། རང་བླ་མ་དཀོན་མཆོག་ལ་མཆོད་པར་སྒོར་མོ་བཅུ་བཅོ་ལྔ་ཙམ་ཞིག་གཏང་རྒྱུ་ལའང་ཕངས་ནས་འབུལ་ནུས་ཀྱི་མེད་ཀྱང༌། རང་གི་པུ་གུའི་ཐོག་ལ་འགྲོ་སོང་སྒོར་མོ་ཁྲི་དང༌། སྟོང་ཕྲག་མང་པོ་གཏང་དགོས་ནའང་ཕངས་པ་འདྲ་བོ་གང་ཡང་མེད་པར། སློབ་གྲྭ་གང་དྲག་ས། ཕཱིས་གང་ཆེ་ས། པཱ་སི་གང་ཆོད་ས་ཞིག་ཏུ་ཐབས་ཤེས་བྱས་ནས་སློབ་སྦྱོང་བྱེད་དུ་བཅུག །དེ་ཙམ་དུ་མ་ཟད་ཕ་མ་རང་རང་སོ་སོ་ལ་རྒྱུ་ནོར་དཔལ་འབྱོར་ལོངས་སྤྱོད་ལ་སོགས་པ་གང་ཡོད་པ་དེ་ཚོ་རང་གི་ཚེ་ཕྱི་མའི་རྒྱགས་ཕྱེ་ལ་དཀོན་མཆོག་ལ་མཆོད་པ་འབུལ་རྒྱུ། ངན་སློང་ལ་སྦྱིན་པ་གཏང་རྒྱུ་གང་ཡང་བྱེད་ནུས་ཀྱི་མེད་ན་ཡང༌། རང་གི་བུ་དང་བུ་མོ་དེ་ཚོ་ལ་དགའ་བཞིན་སྤྲོ་བཞིན་དུ་གསེར་དང༌། དངུལ་དང༌། གཡུ་དང༌། བྱུ་རུ་དང༌། མུ་ཏིག་ལ་སོགས་པ་དང༌། པད་ཤག་དང༌། ཞིང༌། ཁང་པ་ལ་སོགས་པ་དང༌། མཛོ་མོ་ལ་སོགས་དེ་ཚོ་གང་ལའང་ཕངས་པ་མེད་པར་ལིང་ལིང་ལ་ཕར་སྤྲད་བཞག་པ་དང༌། དེ་ཡང་ཕངས་བཞིན་སྤྲད་སྙིང་མ་འདོད་བཞིན་སྤྲད་པ་མ་ཡིན་པར་དགའ་བཞིན་སྤྲོ་བཞིན་དང༌། སྤྲད་ཚར་ནའང་སྙིང་སངས་བྱེད་པ་ལྟ་བུ་ཡོད་པ། འོ་དེ་འདྲའི་སྒོ་ནས་ལོངས་སྤྱོད་ཕོགས་པར་བྱེད་པ་ལ་སོགས་ཏེ། མདོར་ན་མི་མཉམ་པ་ཐམས་ཅད་དང་མཉམ་དུ་བཅུག །མི་མཚུངས་པ་ཐམས་ཅད་དང་མཚུངས་སུ་བཅུག་པ་དེ་དག་ཐམས་ཅད་ནི་འཇིག་རྟེན་བསྟན་པའི་དྲིན་ཡིན་གསུང༌།
འོ་དེ་ལྟ་བུའི་དྲིན་ཆེན་པོ་བཞི་པོ་དེས་ཐེངས་མ་གཅིག་ཙམ་གཉིས་ཙམ་མ་ཡིན་པར་ལན་གྲངས་བསམ་གྱིས་མི་ཁྱབ། བརྗོད་ཀྱིས་མི་ལང་བར་ཡང་དང་ཡང་དུ་དྲིན་གྱིས་བསྐྱངས་པའི་མ་རྒན་དྲིན་མོ་ཆེ་འདི་དག་ཐམས་ཅད་ནི། འདོད་པ་བདེ་བ་ཞིག་འདོད་ནའང་དེའི་རྒྱུ་དམ་པའི་ཆོས་དགེ་བ་བཅུ་དེ་སྒྲུབ་མི་ཤེས། མི་འདོད་པ་སྡུག་བསྔལ་དེ་མི་འདོད་ཀྱང༌། སྡུག་བསྔལ་གྱི་རྒྱུ་ནག་པོ་སྡིག་པ་མི་དགེ་བ་བཅུ་དེ་ཕར་སྤོང་མ་ཤེས། ཞེ་ལ་འདོད་པ་དང་ལག་ཏུ་ལེན་རྒྱུ་དེ་གཉིས་འགལ་བ་ཕྱིན་ཅི་ལོག་ཁོ་ན་རུ་སོང་ནས། ལམ་ལོག་མགོ་རྨོངས་སུ་གྱུར། ལོང་བ་ཐང་དཀྱིལ་དུ་ལུས་པ་ལྟ་བུ་སྟེ། སློབ་དཔོན་ཆེན་པོ་ཞི་བ་ལྷའི་ཞལ་ནས་ཀྱང༌།
སྡུག་བསྔལ་འདོར་འདོད་སེམས་ཡོད་ཀྱང༌། །སྡུག་བསྔལ་ཉིད་ལ་མངོན་པར་རྒྱུགས། །བདེ་བར་འདོད་ཀྱང་གཏི་མུག་པས། །རང་གི་བདེ་བ་དགྲ་ལྟར་འཇོམས། །ཞེས་གསུངས་པས། འདོད་པ་དེ་བདེ་བ་འདོད་ཀྱང་འོང་བ་དེ་སྡུག་བསྔལ་ཁོ་ན་འོང་བའི་མ་ནམ་མཁའ་དང་མཉམ་པའི་སེམས་ཅན་འདི་དག་ཐམས་ཅད་སྙིང་རེ་རྗེ་སྙམ་ནས་བསྒོམ་དགོས་པ་དང༌། དེ་ཡང་ཁ་ནས་སྙིང་རྗེ་ཟེར་ལབ་པ་དང༌། དྲིན་དྲན་པ་ཙམ་གྱིས་མི་ཕན་པས་དྲིན་གཟོ་དགོས་པ་ཡིན། ཕ་མ་རྣམས་ཀྱིས་རང་ལ་བསྐལ་པ་མང་པོའི་བར་ལ་ལན་གྲངས་གཅིག་དང་གཉིས་མ་ཡིན་པར་བསམ་གྱིས་མི་ཁྱབ། བརྗོད་ཀྱིས་མི་ལང་བར་བཀའ་དྲིན་ཆེན་པོས་ཚུར་བསྐྱངས་པ་ལ། ཕར་དྲིན་ལན་ཞིག་མ་འཇལ་ན་ཁྲེལ་མེད་པ་དང༌། ངོ་ཚ་མེད་པ་དང༌། མི་སྡུག་ཅག་ལྟ་བུ་ཡིན། དཔེར་ན། ང་རང་ཚོའི་ཚེ་སྟོད་ལ་རང་དཀའ་ངལ་ཆེན་པོ་དང་འཕྲད་པའི་སྐབས་སུ། ཁྱིམ་མཚེས་ཤིག་གིས་རང་ལ་ཕན་ཐོགས་ཆེན་པོ་ཞིག་བྱས་ཡོད་ན། ཚེ་གཞུག་དེ་ལ་ཁྱིམ་མཚེས་དེ་ལ་དཀའ་ངལ་ཆེན་པོ་འཕྲད་པའི་སྐབས་སུ། རང་གིས་ཨ་སྔ་མ་ང་སྐྱོ་དུས་འདིས་ཕན་ཆེན་པོ་བཏགས་བྱུང༌། ད་ལྟར་ཁོ་སྐྱོ་དུས་ཁོ་ལ་དྲིན་ལན་འཇལ་དགོས་བསམ་ནས་དྲིན་ལན་ཞིག་འཇལ་ཐུབ་པ་བྱུང་ན། མི་རྣམས་ཀྱིས་ཀྱང་ཡ་རབས་སུ་རྩི་བ་དང༌། རང་ལའང་བསོད་ནམས་ཀྱི་ཚོགས་རྫོགས་པ་ཡིན། དང་པོར་རང་ལ་ཚུར་བཀའ་དྲིན་ཆེན་པོ་ག་ཚོད་ཀྱིས་བསྐྱངས་ཡོད་ན་ཡང༌། ད་ལྟར་རང་ཉིད་གོ་ས་འདྲ་བོ་མཐོན་པོ་ལ་སླེབ་པའི་སྐབས་སུ། དེ་ལ་ཕར་དྲིན་ལན་གང་ཡང་མ་འཇལ་ན་ཁྲེལ་མེད་པ་དང༌། ངོ་ཚ་མེད་པ་དང༌། ལས་རྒྱུ་འབྲས་ལ་མི་རྩི་བ་དཔེ་སྡུག་ཅག་ལ་རྩི་བ་རེད། དེ་བཞིན་དུ་མ་ནམ་མཁའ་དང་མཉམ་པའི་སེམས་ཅན་འདི་དག་ཐམས་ཅད་ཀྱིས་བདག་ཅག་ལ་བཀའ་དྲིན་བསམ་གྱིས་མི་ཁྱབ་པར་བསྐྱངས་པ་དེ་ལ། དྲིན་ལན་ཞིག་མ་འཇལ་ན་ཕན་མེད། དྲིན་ལན་ཞིག་འཇལ་ཐུབ་ན་དེ་ལས་བསོད་ནམས་ཆེ་བ་གང་ཡང་མེད་པས། དཔལ་མགོན་འཕགས་པ་ཀླུ་སྒྲུབ་ཀྱིས།
བྱས་ཤེས་དྲིན་དུ་གཟོ་བའི་མི། །དེ་ལ་དཔལ་མགོན་ཉེ་བར་གནས། །གསུངས་པ་ལྟ་བུ་དང༌། དཔལ་ཕག་མོ་གྲུ་པས་ཀྱང་དེ་དང་ཆ་འདྲ་བར།
བྱས་པ་ཤེས་ཤིང་བྱས་པ་གཟོ། །བྱས་ཤེས་དྲིན་དུ་གཟོ་བ་ཡི། །མི་དེ་གང་ན་འདུག་ཀྱང་བདེ། །ཞེས་པ་ལ་སོགས་པ་གསུངས་པས། འོ་དེའི་ཕྱིར་ན་ཕ་མ་རྣམས་ཀྱིས་རང་ལ་བཀའ་དྲིན་ཆེན་པོ་དེ་ལྟར་བསྐྱངས་པ་དེ་ལ་ཕར་དྲིན་ལན་ཞིག་འཇལ་དགོས་པ་ཡིན། དེ་ལྟར་དྲིན་གཟོ་བར་བྱེད་པ་ལ། རྒྱུ་ཅ་ལག་དངོས་པོ་ཞིག་གིས་དྲིན་གཟོ་བའི་དབང་དུ་བཏང་ནའང༌། ནམ་མཁའ་དང་མཉམ་པའི་སེམས་ཅན་ནི་མཐའ་ཡས་ཤིང་ཚད་བཟུང་དུ་མེད་པ་འདི་ལྟ་བུ་ལ། ང་རང་ཚོའི་རྒྱུ་ཅ་ལག་དངོས་པོ་ཙམ་ཞིག་ཕར་བཀྲམ་དུ་འགྲོ་དགོས་ན་ཁྱབ་བྱ་དང་ཁྱབ་བྱེད་མེད། གལ་ཏེ་རང་ཉིད་སྟོང་འཁོར་ལོས་སྒྱུར་བའི་རྒྱལ་པོའམ། རྒྱལ་པོ་རྣམ་སྲས་ཀྱི་འབྱོར་བ་ལྟ་བུ་ཞིག་ཡོད་པའི་དབང་དུ་བཏང་ན། ཕ་མ་སེམས་ཅན་འདི་དག་ཐམས་ཅད་ལ་ཟས་འདོད་པ་ལ་ཟས་སྤྲད། གོས་འདོད་པ་ལ་གོས་སྤྲད། གནས་མལ་འདོད་པ་ལ་གནས་མལ། མལ་ཆ་འདོད་པ་ལ་མལ་ཆ། བཞོན་པ་འདོད་པ་ལ་བཞོན་པ། ནད་པ་རྣམས་ལ་སྨན་དང་ནད་གཡོག །འགྲུལ་པ་རྣམས་ལ་ཟམ་པ་དང༌། གྲུ་དང༌། གནམ་གྲུ་དང༌། མོ་ཀྲ་དང༌། རྟ་དང༌། གླང་པོ་ལ་སོགས་པ་མདོར་ན་སོ་སོ་ལ་གང་འདོད་པ་དེ་ལ་དེ་ལྟ་བུའི་སྒོ་ནས་ཕངས་པར་མེད་པ། ངོ་སོ་མེད་པ། བྱས་ཡུས་མེད་པར་སྦྱིན་པ་བཏང་ནས་སྤྲད་པའི་དབང་དུ་བཏང་ན་ཡང༌། དོན་དུ་བསོད་ནམས་ཀྱི་ཚོགས་ཕྲན་བུ་རྫོགས་པ་ནི་ངེས་པར་དུ་སྲིད་ཀྱི། ཕ་མ་རྣམས་ཀྱི་དྲིན་ལན་མཐའ་རུ་ཕྱིན་པ་ནི་འཁོར་མི་ཐུབ་པ་ཡིན།
དེ་ཡང་སངས་རྒྱས་བཅོམ་ལྡན་འདས་ཀྱི་ཞལ་ནས། ཕ་དེ་ཕྲག་པ་གཡས་སུ་ཁྱེར། མ་དེ་ཕྲག་པ་གཡོན་དུ་ཁྱེར་ནས་ས་ཆེན་པོ་འདི་ལན་གསུམ་བར་དུ་བསྐོར་བ་བྱས་ནའང་ལུས་ཀྱི་སྒྲིབ་པ་ཆ་ཤས་ཙམ་བྱང་བ་མ་གཏོགས། ཕ་མ་རྣམས་ཀྱི་དྲིན་ལན་མཐའ་རུ་ཕྱིན་པ་འཁོར་མི་ཐུབ་ཅེས་གསུངས། འོ་ན་གང་གིས་འཁོར་གྱི་རེད་ཟེར་ན། ཕ་མ་རྣམས་ཆོས་ལ་བཅུག་ན་དྲིན་ལན་འཁོར་བ་ཡིན་གསུང༌། བདག་ཅག་གི་སྟོན་པ་རིན་པོ་ཆེས་ཀྱང༌། ཡུམ་སྒྱུ་མ་ལྷ་མཛེས་ཀྱི་བཀའ་དྲིན་བསབ་པའི་ཆེད་དུ་སུམ་ཅུ་རྩ་གསུམ་གྱི་ལྷ་ཡུལ་དུ་ཟླ་བ་གསུམ་ཙམ་བཞུགས་ནས་ཡུམ་ལ་ཆོས་གསུངས་ནས་དྲིན་ལན་བསབ་པའི་གཏམ་རྒྱུད་ཡོད་པ་ཡིན། དེའི་ཕྱིར་ན་ཕ་མ་རྣམས་ལ་རྒྱུ་ཅ་ལག་གི་དངོས་པོས་དྲིན་ལན་བསབ་ཀྱང་མཐར་ཕྱིན་པ་བསབ་མི་ཐུབ་པས། དམ་པའི་ཆོས་ཉམས་སུ་ལེན་པ་དེ་ཤིན་ཏུ་གལ་ཆེ་བ་ཡིན་གསུངས། འོ་ན་ཆོས་ཉམས་སུ་བླངས་ན་ཕ་མ་རྣམས་ཀྱི་དྲིན་ལན་འཇལ་ཐུབ་པ་ཡིན་ནམ་ཞེ་ན། ཆོས་ཉམས་སུ་བླངས་ན་ཡར་བླ་མ་དཀོན་མཆོག་དང༌། ཁྱད་པར་དཀར་བརྒྱུད་རིན་པོ་ཆེའི་ཞབས་ཏོག་ཀྱང་དེས་འགྲུབ། མར་རིགས་དྲུག་ཕ་མ་སེམས་ཅན་ཐམས་ཅད་ཀྱི་དྲིན་ལན་ཡང་དེས་འཁོར། བར་དུ་རང་ཉིད་ཀྱང་བསོད་ནམས་དང་ཡེ་ཤེས་ཀྱི་ཚོགས་རྫོགས་ནས་རང་དོན་ཡང་དེས་འགྲུབ། དེའི་ཕྱིར་ན་དམ་པའི་ཆོས་ཉམས་སུ་བླངས་ན་ཡར་མཆོད་པ། མར་སྦྱིན་པ། རང་གི་ཚོགས་གསོག་སྒྲིབ་སྦྱོང་ཐམས་ཅད་འདི་ཁོ་ནས་འགྲུབ་པ་ཡིན་གསུངས།
ཆོས་དེ་ཉམས་སུ་ལེན་པར་བྱེད་པ་ལའང༌། རྗེ་བཙུན་བཞད་པ་རྡོ་རྗེའི་ཞལ་ནས། གནད་འགག་ཟབ་མོ་མ་ཤེས་པས། །བརྩོན་འགྲུས་ཆེ་ཡང་རང་སྡུག་ཡིན། །ཞེས་གསུངས་པས། ཆོས་ཉམས་སུ་ལེན་པ་དེ་གནད་འགག་གི་ཐོག་ལ་འགྲོ་དགོས་པ་ཡིན་མ་གཏོགས། གནད་འགག་འདྲ་བོ་གང་ཡང་མེད་པར་ཨ་གསར་ལྟ་བུས་ཆོས་ཤིག་བྱས་ན་ཕན་པ་གང་ཡང་མེད། འོ་ན་གནད་འགག་དེ་གང་ཡིན་ཟེར་ན་ང་རང་ཚོས་སྔོན་འགྲོ་དང༌། དངོས་གཞི་གང་ཉམས་སུ་ལེན་ན་ཡང་སྦྱོར་དངོས་རྗེས་གསུམ་ཟེར་ནའང་འདྲ། དམ་པ་གསུམ་ཟེར་ནའང་འདྲ། དེ་གསུམ་གྱིས་རྩིས་ཟིན་པ་དེ་ཤིན་ཏུ་གལ་ཆེ་བ་ཡིན། དམ་པ་གསུམ་ནི། དགེ་རྩ་ཐབས་ཀྱིས་ཟིན་པར་བྱེད་པ་ལ་སྦྱོར་བ་སེམས་བསྐྱེད་ཀྱི་དམ་པ་དང་གཅིག །དགེ་རྩ་རྐྱེན་གྱིས་མི་བཤིག་པར་བྱེད་པ་ལ་དངོས་གཞི་དམིགས་མེད་ཀྱི་དམ་པ་དང་གཉིས། དགེ་རྩ་མི་ཟད་ཅིང་གོང་ནས་གོང་དུ་སྤེལ་བར་བྱེད་པ་ལ་མཇུག་བསྔོ་བའི་དམ་པ་དང་གསུམ་ཡོད།
འོ་དེ་ལ་དང་པོ་ནི། སྤྱིར་དུ་དཔལ་མགོན་འཕགས་པ་ཀླུ་སྒྲུབ་ནས་མར་རིམ་པ་བཞིན་དུ་བརྒྱུད་པའི་ཟབ་མོ་ལྟ་བའི་བརྒྱུད་པ་དང༌། སློབ་དཔོན་འཕགས་པ་ཐོགས་མེད་ནས་མར་བརྒྱུད་པའི་རྒྱ་ཆེན་སྤྱོད་པའི་བརྒྱུད་པ། ཐེག་པ་ཆེན་པོའི་ཤིང་རྟ་གཉིས་ཀྱི་ལུགས་སྲོལ་ལས་སེམས་བསྐྱེད་ཀྱི་དབྱེ་བ་སྣ་ཚོགས་ཡོད།
དེ་ཡང་ས་གསེར་ཟླ་བ་མེ། །གཏེར་དང་རིན་ཆེན་འབྱུང་གནས་མཚོ། །ཞེས་པ་ལ་སོགས་པ་ས་ནས་སྤྲིན་གྱི་བར་གྱི་སེམས་བསྐྱེད་དང༌། གཞན་ཡང་གཅིག་ཚན། གཉིས་ཚན། གསུམ་ཚན། བཞི་ཚན། ལྔ་ཚན། དྲུག་ཚན་ལ་སོགས་པའི་སྒོ་ནས་སེམས་བསྐྱེད་པའི་དབྱེ་བ་མང་པོ་གསུངས་ན་ཡང༌། མདོར་བསྡུ་ན་སྨོན་པ་བྱང་ཆུབ་ཀྱི་སེམས་དང༌། འཇུག་པ་བྱང་ཆུབ་ཀྱི་སེམས་གཉིས་ཀྱི་ཁོངས་སུ་མ་འདུས་པ་མེད་གསུང༌། འོ་ན་སྨོན་པ་བྱང་ཆུབ་ཀྱི་སེམས་དེ་གང་ཡིན། འཇུག་པ་བྱང་ཆུབ་ཀྱི་སེམས་དེ་གང་ཡིན་ཟེར་ན། སྨོན་པ་བྱང་ཆུབ་ཀྱི་སེམས་ཞེས་བྱ་བ་དེ་གོང་དུ་ཞུས་པ་ལྟར་ནམ་མཁས་གར་ཁྱབ་པ་ཐམས་ཅད་སེམས་ཅན་གྱིས་ཁྱབ། སེམས་ཅན་གྱི་གར་ཁྱབ་པ་ཐམས་ཅད་སྡུག་བསྔལ་གྱིས་ཁྱབ། སྡུག་བསྔལ་དེ་ལྟ་བུས་མནར་བའི་སེམས་ཅན་འདི་དག་ཐམས་ཅད་སྐྱེ་ཤི་ཡང་ཡང་དུ་འཕོས་པས་ངོ་མ་ཤེས་པ་མ་གཏོགས། ཕ་མར་མ་གྱུར་པའི་སེམས་ཅན་གཅིག་ཀྱང་མེད། ཕ་མ་འདི་དག་ཐམས་ཅད་ཀྱང་ཁམས་གསུམ་འཁོར་བའི་གནས་སུ་ཚད་མེད་པའི་སྡུག་བསྔལ་དྲག་པོ་བསམ་གྱིས་མི་ཁྱབ་པས་མནར་བ་ལ་སྙིང་རེ་རྗེ། ད་བདག་གིས་ཕ་མ་ཁམས་གསུམ་གྱི་སེམས་ཅན་འདི་དག་ཐམས་ཅད་ཁམས་གསུམ་འཁོར་བའི་སྡུག་བསྔལ་ཆེན་པོའི་བཙོན་ར་འདི་ལས་བཏོན་ཏེ། ཟུང་འཇུག་སྐུ་བཞི་ཡེ་ཤེས་ལྔའི་བདག་ཉིད་རྒྱལ་བ་ཁྱབ་བདག་རྡོ་རྗེ་འཆང་ཆེན་པོའི་གོ་འཕང་རིན་པོ་ཆེའི་ས་ལ། གཞན་སུ་གཅིག་ལ་གྲོགས་མི་བཅོལ་བར་བདག་ཉིད་ཁོ་ནས་འདྲེན་ཐུབ་པ་ཞིག་ཅི་ནས་ཀྱང་འོང་བར་བྱ་དགོས་སྙམ་པའི་དམ་བཅའ་བ་དེ་ལ། སྨོན་པ་བྱང་ཆུབ་མཆོག་ཏུ་སེམས་བསྐྱེད་པ་ཞེས་བྱ་བ་ཡིན།
དེ་ནས་འཇུག་པ་བྱང་ཆུབ་མཆོག་ཏུ་སེམས་བསྐྱེད་པ་ཞེས་བྱ་བ་དེ། སེམས་ཅན་རྣམས་འཁོར་བའི་བཙོན་ར་ལས་བཏོན་ཏེ། སྲིད་ཞིའི་མཐའ་ལ་མི་གནས་པའི་ཟུང་འཇུག་རྡོ་རྗེ་འཆང་གི་གོ་འཕང་ལ་དགོད་དགོས་བསམ་པ་ཙམ་གྱིས་མི་ཕན་པར། དེའི་ཆེད་དུ་དངོས་སུ་ཕྱག་བཙལ་བ་དང༌། བླ་མ་རྡོ་རྗེ་སེམས་དཔའི་བསྒོམ་བཟླས། དེ་བཞིན་མཎྜལ། བླ་མའི་རྣལ་འབྱོར། བསྐྱེད་རིམ། རྫོགས་རིམ་ལ་སོགས་པའི་གདམ་ངག་ཟབ་མོ་གང་དང་གང་ཉམས་སུ་ལེན་ནའང་ཐ་ན་མཆོད་མེ་ཀོང་བུ་གཅིག་སྤར་ནའང༌། སྤོས་རེང་བུ་གཅིག་ཙམ་སྤར་ནའང་ཆེད་དུ་བྱ་བ་སེམས་ཅན་ཐམས་ཅད་ཀྱི་དོན་ཁོ་ན་ལ་དམིགས་ནས་བྱ་བ་གང་ཡིན་ནའང་དངོས་སུ་ལག་ལེན་ལ་བསྟར་བའམ། འཇུག་པ་དེ་ལ་འཇུག་པ་སེམས་བསྐྱེད་ཟེར་བ་རེད། དེའི་ཕྱིར་ན་སློབ་དཔོན་ཆེན་པོ་ཞི་བ་ལྷའི་ཞལ་ནས།
བྱང་ཆུབ་སེམས་དེ་མདོར་བསྡུས་ན། །རྣམ་པ་གཉིས་སུ་ཤེས་བྱ་སྟེ། །བྱང་ཆུབ་སྨོན་པའི་སེམས་དང་ནི། །བྱང་ཆུབ་འཇུག་པ་ཉིད་ཡིན་ནོ། །ཞེས་གསུངས་པ་དང༌། དེ་ཡང་བརྗོད་བྱ་ལ་ཉེ་བར་མཁོ་བའི་རྗོད་བྱེད་ཀྱི་དཔེ་དང་སྦྱར་ན༑ འདི་ནས་ལྷ་ས་ལ་གནས་སྐོར་གཅིག་འགྲོ་དགོས་བསམ་པ་ཞིག་ཡོད་ན། ཐོག་མར་འགྲོ་དགོས་བསམ་པ་སེམས་ལ་ཡོད་པ་དེ། སྨོན་པ་བྱང་ཆུབ་མཆོག་ཏུ་སེམས་བསྐྱེད་པ་ལྟ་བུ་དེ་ཡིན། ལྷ་ས་ལ་འགྲོ་དགོས་བསམ་ནའང་དངོས་སུ་གོམ་པ་བཙུགས་ནས་མ་ཕྱིན་ན་སེམས་ཀྱིས་འགྲོ་དགོས་བསམ་པ་ཙམ་གྱིས་ལྷ་ས་རུ་མི་བསླེབ་པ་ཡིན། དེས་ན་ལྷ་ས་ལ་འགྲོ་བ་ལ་འགྲོ་ལུགས་པད་ཤག་གང་དགོས་པ་དང༌། པཱ་སེ་གང་དགོས་པ་དངོས་སུ་ཐབས་ཤེས་བྱས་ནས་ལམ་ལ་ཞུགས། གོམ་པ་བཏེག་ནས་སམ། མོ་ཀྲ་ལ་ཞུགས་ཏེ་འུར་ཟེར་དངོས་སུ་འགྲོ་བ་དེ་ལ། འཇུག་པ་སེམས་བསྐྱེད་ལྟ་བུ་ཡིན། དེ་ལ་དང་པོ་ལྷ་ས་ལ་འགྲོ་དགོས་བསམ་པ་མེད་པའི་སྔོན་དུ་འགྲོ་གི་ཡང་མ་རེད། འགྲོ་དགོས་ལོ་བརྒྱ་ལ་བསམ་ནའང་དངོས་སུ་མ་ཕྱིན་ན་ལྷ་ས་རུ་མི་བསླེབ་པ་རེད། དེའི་ཕྱིར་ན་ལྷ་ས་ལ་དང་པོར་འགྲོ་དགོས་བསམ་པའི་སྨོན་པ་སེམས་བསྐྱེད་ལྟ་བུ་དེ་དང་གཅིག །དེའི་རྗེས་སུ་དངོས་སུ་བྱ་བ་ལག་ལེན་ལ་བསྟར་བའི་འཇུག་པ་སེམས་བསྐྱེད་ལྟ་བུ་དེ་དང་གཉིས་འཛོམས་ན། ལྷ་ས་ལ་སོགས་པ་ལུང་པ་གང་དུ་ཕྱིན་ན་སླེབ་ཀྱི་རེད། དེའི་ཕྱིར་ན།
འགྲོ་བར་འདོད་དང་འགྲོ་བ་ཡི། །བྱེ་བྲག་ཇི་ལྟར་ཤེས་པ་ལྟར། །དེ་བཞིན་མཁས་པས་འདི་གཉིས་ཀྱི། །བྱེ་བྲག་རིམ་བཞིན་ཤེས་པར་བྱ། །ཞེས་གསུངས་པ་ཡིན། དེ་ཡང་འགྲོ་འདོད་པ་ལྟ་བུ་དེ་སྨོན་པ་སེམས་བསྐྱེད། དངོས་སུ་ལམ་ལ་ཞུགས་ནས་འགྲོ་བ་ལྟ་བུ་དེ་འཇུག་པ་སེམས་བསྐྱེད་དོ། །འོ་དེ་ལྟར་སྨོན་པ་སེམས་བསྐྱེད་དང༌། འཇུག་པ་སེམས་བསྐྱེད་གཉིས་ཀྱིས་རྩིས་ཟིན་པའི་སྒོ་ནས་དཀར་པོ་དགེ་བའི་ཆོས་ཉམས་སུ་ལེན་པར་བྱེད་པ་དེ་ལ་སྦྱོར་བ་སེམས་བསྐྱེད་ཀྱི་དམ་པ་ཟེར་བ་རེད། ཁུ་ནུ་བླ་མ་བསྟན་འཛིན་རྒྱལ་མཚན་གྱི་ཞལ་ནས་ཀྱང༌།
དམ་པ་གསུམ་གྱིས་རྩིས་ཟིན་ན། །རྣམ་མཁྱེན་རྒྱུ་རུ་འགྲོ་གསུངས་པར། །དེ་ཡི་དང་པོ་བྱང་ཆུབ་སེམས། །ཡིན་ཕྱིར་ནམ་ཡང་བརྗེད་མི་རུང༌། །ཞེས་གསུངས་ནས། དམ་པ་གསུམ་གྱིས་རྩིས་ཟིན་ན་རྣམ་མཁྱེན་བླ་ན་མེད་པའི་གོ་འཕང་གི་རྒྱུ་རུ་འགྲོ་བ་དང༌། དེའི་ནང་ནས་ཀྱང་དང་པོ་དེ་བྱང་ཆུབ་མཆོག་ཏུ་སེམས་བསྐྱེད་པ་འདི་ཁོ་ན་ཤིན་ཏུ་གལ་ཆེ་བ་ཡིན་གསུངས།
དེ་ནས་དགེ་རྩ་རྐྱེན་གྱིས་མི་བཤིག་པར་བྱེད་པའི་དངོས་གཞི་དམིགས་མེད་དམ་པ་ཞེས་བྱ་བ་དེ་ཡང༌། སྤྱིར་དུ་དངོས་གཞི་དམིགས་པར་མེད་པ་རབ་ཏུ་གྱུར་པ་དེ། དཔེར་ན་རིགས་པའི་གནས་བཅུ་ལ་སོགས་དེ་ཚོ་ལ་སྦྱོང་བ་མང་པོ་གནང་བའི་མཁས་པ་པཎྜི་ཏ་དེ་ཚོ་ཡིན་ན། ཚིག་ལ་བལྟས་ནས་གང་ཞིག་ན་ཆོས་ཉིད་ཀྱི་དོན་ཐུགས་ལ་འཁྲུངས་རྒྱུ་ཡོད་པ་ལྟ་བུ་སྟེ། འཇམ་མགོན་ཙོང་ཁ་པ་ཆེན་པོས་ཀྱང༌།
དང་པོར་རྒྱ་ཆེན་ཐོས་པ་མང་དུ་བཙལ། །བར་དུ་གཞུང་ལུགས་ཐམས་ཅད་གདམ་པར་ཤར། །ཐ་མར་ཉིན་མཚན་ཀུན་ཏུ་ཉམས་སུ་བླངས། །ཀུན་ཀྱང་བསྟན་པ་རྒྱས་པའི་ཆེད་དུ་བསྔོ། །ཞེས་གསུངས་པ་ལྟར་འབྱུང་སྲིད་པ་དང༌། ཡང་ན་དེ་ལྟ་བུའི་སྦྱོང་བ་མེད་ནའང༌། རྒྱལ་དབང་དཀར་བརྒྱུད་གོང་མ་རྣམས་ཀྱི་ཕྱག་བཞེས་ལྟར་དུ། བཀའ་མདོ་རྒྱུད་ཐམས་ཅད་ཀྱི་མན་ངག་གི་གནད་སྙིང་པོ་གཅིག་ཏུ་བསྡུས་པ། ཇི་ལྟར་འོ་མའི་རྒྱ་མཚོ་ལས་སྙིང་པོ་མར་གྱི་བཅུད་ཕྱུང་བ་ལྟ་བུའི་གདམ་ངག་ཟབ་མོ་ཕྱག་རྒྱ་ཆེན་པོ་དང༌། རྫོགས་པ་ཆེན་པོ་དང༌། ནཱ་རོའི་ཆོས་དྲུག་ལ་སོགས་པ་བླ་མའི་གདམ་ངག་ཟབ་མོ་ཞིག་ཁོ་ནར་ཉམས་སུ་བླངས་ཏེ། དེ་ཡང་མཚན་ལྡན་གྱི་བླ་མ་ལས་གནད་ཆེན་གྱི་གདམ་ངག་ཞུས། གསོལ་བ་སྙིང་གི་དཀྱིལ་ནས་བཏབ་པས། བླ་མའི་བྱིན་རླབས་དེ་སློབ་མའི་རྒྱུད་ལ་ཞུགས་ཏེ་བྱིན་རླབས་འཕོ་བའི་དབང་མཆོག་ཐོབ། དེ་ལ་བརྟེན་ནས་བླ་མ་དང་སློབ་མ་གཉིས་ཐུགས་ཡིད་དགོངས་པ་དབྱེར་མེད་དུ་འདྲེས། སངས་རྒྱས་ཐམས་ཅད་ཀྱི་དགོངས་པ་རྨ་མེད་པ། ཕྱིན་ཅི་མ་ལོག་པ་དེ་རང་གི་སེམས་ལ་ངོ་འཕྲོད། ཐག་ཆོད། རྩལ་རྫོགས། བརྟན་པ་ཐོབ་པ་ལྟ་བུ་ཡིན་ན་དངོས་གཞི་དམིགས་མེད་ཀྱི་དམ་པ་མཆོག་ཏུ་གྱུར་པ་དེ་འོང་བ་ཡིན། དོན་དུ་འཕགས་པའི་ས་མ་ཐོབ་ཀྱི་བར་དུ་དངོས་གཞི་དམིགས་མེད་དམ་པ་རབ་དང་མཆོག་ཏུ་གྱུར་པ་དེ་མི་ཡོང་བ་ཡིན་གསུངས། འོན་ཀྱང་ང་རང་ཚོས་དེ་དང་རྗེས་སུ་མཐུན་པ་ཙམ་འགྲུབ་ཏུ་རུང་བ་ཡིན། དཔེར་ན་ཕྱག་གཅིག་བཙལ་ན་ཡང༌། ཐོག་མར་ཀུན་སློང་སེམས་བསྐྱེད་ནས་བཟུང་སྟེ། བློ་ལྡོག་རྣམ་པ་བཞི་དེ་ཚོ་ཡང་ཚིག་རྗེས་དོན་འབྲེལ་བྱས་ནས་མ་ཡེངས་པ། དེའི་རྗེས་སུ་སྐྱབས་ཡུལ་གསལ་འདེབས་པ་སོགས་ལུས་ངག་ཡིད་གསུམ་གུས་པས་སེམས་གཞན་དུ་མ་ཡེངས་པར་ཁ་ཐུག་གི་བསྒོམ་བྱ་གང་ཡོད་པ་དེ་ཁོ་ལས་གཞན་དུ་མ་འཁྱོར་བར། མཐར་མདུན་གྱི་སྐྱབས་ཡུལ་དེ་དག་ཐམས་ཅད་འོད་དུ་ཞུ་ནས་རང་ལ་བསྟིམ་པ་ལ་སོགས་པ་མདོར་ན་དམིགས་པ་རྣམས་ཁ་ཡེང་མིག་ཡེང་དུ་མ་སོང་བ༑ ལུས་དགོན་པ་བ་ལ་སེམས་ཚོང་འདུས་བ་ཟེར་བའི་དཔེ་ལྟར་དུ་མ་སོང་བར། རང་གི་གང་ཤེས་ཤེས་དེ་ལ་སེམས་གཞན་དུ་མ་ཡེང་བར་ཉམས་སུ་ལེན་པར་བྱེད་པ་དེ་ལ་དངོས་གཞི་དམིགས་མེད་དམ་པའི་རྗེས་སུ་མཐུན་པ་ཙམ་ཞིག་འབྱུང་བ་ཡིན་གསུངས།
དགེ་རྩ་མི་ཟད་ཅིང་གོང་ནས་གོང་དུ་སྤེལ་བར་བྱེད་པ་མཇུག་བསྔོ་བའི་དམ་པ་ཞེས་བྱ་བ་ནི། ང་རང་ཚོས་དགེ་རྩ་རྒྱ་ཆེ་འབྲིང་ཆུང་གསུམ་གང་དང་ཅི་བྱས་ནའང་བསྔོ་བའི་རྒྱས་ཐེབས་པ་ཞིག་ཤིན་ཏུ་གལ་ཆེ་བ་ཡིན། བསྔོ་བའི་རྒྱས་མ་ཐེབས་ན་སྐྱོན་དེ་གང་ཡོད་རེད་ཟེར་ན། ཡུལ་ཁྱད་པར་ཅན་ཞིག་ལ་ཁོང་ཁྲོ་དྲག་པོ་སྐྱེ་བའམ། ལོག་ལྟ་སྐྱེས་པ་དང༌། སྐུར་པ་བཏབ་པ་ལ་སོགས་པ་དེ་ལྟ་བུ་ཞིག་ལ་བརྟེན་ནས། རང་གིས་བསྐལ་པ་བརྒྱ་ཕྲག་དང༌། སྟོང་ཕྲག་མང་པོ་ལ་ཡར་བདེ་བར་གཤེགས་པ་རྣམས་ལ་མཆོད་པ་ཕུལ་བ་དང༌། མར་སེམས་ཅན་ལ་ཕན་བདེ་སྤྲད་པ་དང༌། རང་གི་མཐུན་རྐྱེན་བསོད་ནམས་དང་ཡེ་ཤེས་ཀྱི་ཚོགས་བསགས་པ་ལ་སོགས་པ་དཀར་པོ་དགེ་བ་གང་དང་ཅི་བྱས་ཡོད་ནའང་དེ་དག་ཐམས་ཅད་ཀྱང་ཁོང་ཁྲོ་སྐད་ཅིག་ཙམ་སྐྱེས་པ་སོགས་ཀྱིས་འཇོམས་འགྲོ་བ་ཡིན། དེའི་ཕྱིར་ན་རྒྱལ་སྲས་ཆེན་པོ་ཞི་བ་ལྷའི་ཞལ་ནས།
བསྐལ་པ་སྟོང་དུ་བསགས་པ་ཡི། །སྦྱིན་དང་བདེ་གཤེགས་མཆོད་པ་སོགས། །ལེགས་སྤྱད་གང་ཡིན་དེ་ཀུན་ཀྱང༌། །ཁོང་ཁྲོ་གཅིག་གིས་འཇོམས་པར་བྱེད། །ཅེས་གསུངས། འོ་དེའི་ཕྱིར་ན་འཕྲལ་དང་འཕྲལ་དུ་བསྔོ་བ་སྨོན་ལམ་གྱིས་རྒྱས་འདེབས་པ་དེ་ཤིན་ཏུ་གལ་ཆེ་བ་ཡིན། རྒྱས་འདེབས་པ་དེ་ལའང༌།
མ་བསྔོས་པ་དང་ལོག་པར་བསྔོས། །གཞན་ལ་བསྒྲགས་དང་འགྱོད་པ་སྐྱེས། །དགེ་རྩ་འཛད་པའི་རྒྱུ་བཞི་ཡིན། །ཞེས་པས་བསྔོ་བ་མ་བྱས་པ་དང༌། བསྔོས་པ་དེ་ཡང་ལོག་པར་བསྔོས་པ་ངའི་དགེ་བའི་རྩ་བ་འདི་ལ་བརྟེན་ནས་ང་ཚེ་རིང་བ་ཞིག་ཡོང་བར་ཤོག །ནད་མེད་པ་ཞིག་ཡོང་བར་ཤོག་བསམ་པ་འདྲ་བོ་དང༌། ངའི་ཨ་ཕ་དང་ཨ་མ་དེ་ཚོ་ཐང་བ་ཞིག་ཡོང་བར་ཤོག་བསམ་པ་དང༌། པུ་གུ་འདི་ཚོ་ཡག་པོ་ཞིག་ཡོང་བར་ཤོག་བསམ་པ་དང༌། དེ་ཙམ་དུ་མ་ཟད་ངའི་བྱ་བ་ལམ་དུ་འགྲོ་བར་ཤོག་བསམ་པ་ལ་སོགས་པ་གནས་སྐབས་ཀྱི་བདེ་འབྲས་ཙམ་ཞིག་དང༌། ལམ་འགྲོ་ཙམ་གྱི་ཆེད་དུ་བསྔོས་པར་བྱེད་པ་དེ་དག་ཐམས་ཅད་ནི་ལོག་པར་འགྱུར་བ་ཡིན། དེར་མ་ཟད་གཞན་ཡང་མདོ་སྡུད་པའི་ནང་ནས།
ཇི་ལྟར་དུག་དང་འདྲེས་པའི་ཁ་ཟས་བཟང་ཟ་བ། །དཀར་པོའི་ཆོས་ལ་དམིགས་པའང་རྒྱལ་བས་དེ་འདྲར་གསུངས། །ཞེས་གསུངས་པས། ང་རང་ཚོ་ལས་དང་པོ་བ་ཆོས་ཉིད་ཀྱི་བདེན་པ་མངོན་སུམ་དུ་མ་མཐོང་བ་ཐམས་ཅད་ཀྱིས་འཁོར་གསུམ་ཡོངས་དག་གི་བསྔོ་བ་རྣམ་པར་དག་པ་དེ་ཤིན་ཏུ་ནས་ཀྱང་དཀའ་བ་བྱེད་མི་ཐུབ་པ་ལྟ་བུ་ཡིན། དཔེར་ན་དུག་དང་འདྲེས་པའི་ཁ་ཟས་བཟང་པོ་འོ་མ་ལྟ་བུ་དང༌། ཞོ་ལྟ་བུ་ཞིག་འཐུང་ནའང་གནས་སྐབས་སུ་ཁ་ལ་ཞིམ་པོ་ཡོད་ཀྱང་ཁོག་པ་རུ་སླེབ་འགྲོ་དུས་ན་ཚ་བསྐྱེད་པ་རེད། དཔེ་དེ་ལྟར་བསྔོ་བྱ། སྔོ་བྱེད། བསྔོ་ཡུལ་དེ་ཚོ་ཐམས་ཅད་ལ་དམིགས་པ་དང་བཅས་པ། མཚན་མ་དང་བཅས་པ། བདེན་ཞེན་ཨ་འཐས་ཀྱིས་ཀུན་ནས་བསླངས་ཏེ་བསྔོ་བར་བྱེད་པ་དེ། འཁོར་གསུམ་རྣམ་པར་དག་པའི་བསྔོ་བ་རུ་མི་འགྱུར་བ་ཡིན། འཁོར་གསུམ་ཡོངས་དག་གི་བསྔོ་བ་དེ་གནས་སྐབས་གང་ལ་ཡོད་རེད་ཟེར་ན། ཕར་ཕྱིན་ཐེག་པ་ལྟ་བུ་ལ་མཚོན་ན་ས་དང་པོ་རབ་ཏུ་དགའ་བ་དང༌། ཕྱག་ཆེན་ལ་སྦྱར་ན་སྤྲོས་བྲལ་ཆོས་ཉིད་ཀྱི་བདེན་པ་རྟོགས་པའི་གནས་སྐབས་སུ་ཡོད། དེའི་སྐབས་སུ་བསྔོ་བ་ཞིག་བྱས་ནའང་འཁོར་གསུམ་ཡོངས་དག་གི་བསྔོ་བ། སྙིང་རྗེ་ཞིག་བསྒོམས་ནའང་དམིགས་པ་མེད་པའི་སྙིང་རྗེ། བྱམས་པ་ཞིག་བསྒོམས་ནའང་དམིགས་མེད་ཀྱི་བྱམས་ཆེན། སྐྱབས་འགྲོ་ཞིག་བྱས་ནའང་དོན་དམ་རྒྱུའི་སྐྱབས་འགྲོ། སེམས་བསྐྱེད་ཅིག་བྱས་ནའང་དོན་དམ་པའི་སེམས་བསྐྱེད། བྱས་ཚད་ཐམས་ཅད་བྱང་ཆུབ་ཀྱི་ལམ་འབའ་ཞིག་དང༌། སྟོང་ཉིད་སྙིང་རྗེ་དབྱེར་མེད་ཀྱི་རང་བཞིན་འབའ་ཞིག་ཏུ་འགྲོ་བ་ཡིན། གཞན་ཡང་དབུ་མ་འཇུག་པ་ལས་ཀྱང༌།
སྦྱིན་པ་སྦྱིན་བྱ་ལེན་པོ་གཏོང་པོས་སྟོང༌། །འཇིག་རྟེན་འདས་པའི་ཕ་རོལ་ཕྱིན་ཅེས་བྱ། །ཞེས་གསུངས། དེ་ཡང་ང་རང་ཚོ་ལས་དང་པོ་བས་སྦྱིན་པ་ཞིག་བཏང་ན་ཡང༌། སྦྱིན་པ་གཏང་རྒྱུའི་རྫས་དང་གཅིག །གཏང་ས་སྤྲང་པོ་དང་གཅིག །གཏོང་མཁན་དང་གཅིག །དེ་ཚོ་ཐམས་ཅད་སོ་སོ་སོ་སོ་རུ་ལུས་ནས་དེ་ཐམས་ཅད་དམིགས་པ་དང་བཅས་པ། མཚན་མ་དང་བཅས་པ། ངོ་སོ་དང་བཅས་པ། ཨ་འཐས་དང་བཅས་པས་གཏོང་བ་ཡིན་བསམ་པ་དང༌། བྱུང་སོང་བསམ་པ་དང༌། མ་བྱུང་སོང་བསམ་པ་ཐམས་ཅད་འཁྲུལ་བའི་མཐའ་ལས་མ་གྲོལ་བ་ཡིན་པས་སྦྱིན་པ་ཞིག་བཏང་ན་ཡང་སྦྱིན་པ་ཡང་དག་པར་མི་འགྱུར་བ་ཡིན། དེ་བཞིན་བསྔོ་བ་ཞིག་བྱས་ན་ཡང༌། བསྔོ་བ་རྣམ་དག་ཏུ་མི་འགྱུར་ན་ཡང༌། དེ་དང་རྗེས་སུ་མཐུན་པ་ག་འདྲ་བྱེད་དགོས་རེད་ཟེར་ན། དེ་ཡང་དཔེར་ན། མིའི་ལད་མོ་སྤྲེའུས་བྱས་པ་ལྟར་དུ་ཇི་ལྟར་འདས་པའི་སངས་རྒྱས་བཅོམ་ལྡན་འདས་རྣམས་དང༌། མ་བྱོན་པའི་སངས་རྒྱས་བཅོམ་ལྡན་འདས་རྣམས་དང༌། ད་ལྟར་ཕྱོགས་བཅུའི་ཞིང་ཁམས་ན་བཞུགས་པའི་སངས་རྒྱས་བཅོམ་ལྡན་འདས་འཁོར་བྱང་ཆུབ་སེམས་པའི་ཚོགས་དང་བཅས་པ་དེ་དག་ཐམས་ཅད་ཀྱིས་འཁོར་གསུམ་སྤྲོས་པ་དང་བྲལ་བའི་དགོངས་པ་ཇི་ལྟ་བ་བཞིན་དུ་རྟོགས་ནས། དང་པོར་བྱང་ཆུབ་མཆོག་ཏུ་ཐུགས་བསྐྱེད་པ་དེ་ཡང་སེམས་ཅན་གྱི་དོན་དུ་བསྐྱེད། བར་དུ་བསྐལ་ཆེན་གྲངས་མེད་གསུམ་དུ་ཚོགས་བསགས་པའང་སེམས་ཅན་གྱི་དོན་དུ་བསགས། མཐར་མངོན་པར་རྫོགས་པ་སངས་རྒྱས་ནས་ཆོས་ཀྱི་འཁོར་ལོ་རིམ་པ་གསུམ་ལ་སོགས་པ་བསྐོར་ནས་འགྲོ་བའི་དོན་རྒྱ་ཆེན་པོ་མཛད་པའང་སེམས་ཅན་གྱི་དོན་འབའ་ཞིག་མ་གཏོགས་མེད་པ། དེ་ཡང་ཡིད་བཞིན་གྱི་ནོར་བུ་དང༌། དཔག་བསམ་གྱི་ཤིང་དང༌། ཉི་མའི་འོད་ཟེར་ལྟ་བུ་རྣམ་རྟོག་གང་ཡང་མེད་པར་འབད་མེད་ལྷུན་གྲུབ་ཀྱི་སྒོ་ནས་སེམས་ཅན་གྱི་འགྲོ་དོན་མཛད་པ་ཡིན། དེའི་ཕྱིར་ན་ཇི་ལྟར་འདས་པའི་སངས་རྒྱས་བཅོམ་ལྡན་འདས་རྣམས་ཀྱིས་སེམས་ཅན་གྱི་དོན་དུ་བསྔོ་བ་གང་མཛད་པ་དང༌། མ་འོངས་པའི་སངས་རྒྱས་རྣམས་ཀྱིས་བསྔོ་བ་གང་མཛད་པ། ད་ལྟར་བཞུགས་པའི་སངས་རྒྱས་རྣམས་ཀྱིས་བསྔོ་བ་སྨོན་ལམ་ཇི་ལྟར་མཛད་པ་དེ་བཞིན་དུ། ད་ལྟར་བདག་གིས་ཕྱག་རྡོག་པོ་གཅིག་བཙལ་བའམ། ཡིག་བརྒྱ་ཕྲེང་སྐོར་གཅིག་བསགས་པ་ལ་སོགས་པའི་དགེ་བའི་རྩ་བ་གང་ཡོད་པ་རྣམས་དམིགས་ཡུལ་དུ་བྱས་ནས། འདི་ཡང་མ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་ཕན་བདེ་བླ་ན་མེད་པ་འགྲུབ་པའི་ཆེད་དུ་བསྔོ་བར་བགྱིའོ་བསམས་ནས་དོན་ཟབ་མོ་དེ་ལྟ་བུ་ཡིད་ལ་བསམ། ཚིག་ཟབ་མོ་ངག་ནས་ཀྱང་འཕགས་པ་བཟང་པོ་སྤྱོད་པའི་སྨོན་ལམ་གྱི་མདོ་ལས་བྱུང་བའི།
འཇམ་དཔལ་དཔའ་བོས་ཇི་ལྟར་མཁྱེན་པ་དང༌། །ཀུན་ཏུ་བཟང་པོ་དེ་ཡང་དེ་བཞིན་ཏེ། །དེ་དག་ཀུན་གྱི་རྗེས་སུ་བདག་སློབ་ཅིང༌། །དགེ་བ་འདི་དག་ཐམས་ཅད་རབ་ཏུ་བསྔོ། །ཞེས་པ་ལྟ་བུ་དང༌། བྱང་ཆུབ་ལྟུང་བཤགས་ནང་ལས། ཇི་ལྟར་འདས་པའི་སངས་རྒྱས་བཅོམ་ལྡན་འདས་རྣམས་ཀྱིས་ཡོངས་སུ་བསྔོས་པ་དང༌། ཇི་ལྟར་མ་བྱོན་པའི་སངས་རྒྱས་བཅོམ་ལྡན་འདས་རྣམས་ཀྱིས་ཡོངས་སུ་བསྔོ་བར་འགྱུར་བ་དང༌། ཇི་ལྟར་ད་ལྟར་བཞུགས་པའི་སངས་རྒྱས་བཅོམ་ལྡན་འདས་རྣམས་ཀྱིས་ཡོངས་སུ་སྔོ་བར་མཛད་པ་དེ་བཞིན་དུ་བདག་གིས་ཀྱང་ཡོངས་སུ་བསྔོ་བར་བགྱིའོ། །ཞེས་པ་ལ་སོགས་པ་ལྟ་བུའི་བསྔོ་བ་ཞིག་བྱས་ན་འཁོར་གསུམ་ཡོངས་དག་གི་བསྔོ་བ་རྣམ་པར་དག་པ་མིན་ན་ཡང་དེ་དང་རྗེས་སུ་མཐུན་པ་ཙམ་དུ་འགྲོ་བ་ཡིན་གསུངས།
འོ་དེ་ལྟ་བུ་དམ་པ་གསུམ་དེས་རྩིས་ཟིན་པ་དང་མ་ཟིན་པའི་ཁྱད་པར་དེ་གང་ཡོད་ཟེར་ན། དམ་པ་གསུམ་གྱིས་རྩིས་ཟིན་ན་ཐར་པ་ཆ་མཐུན་གྱི་དགེ་རྩ་ཞེས་བྱ་བ་སངས་རྒྱས་ཀྱི་གོ་འཕང་ཐོབ་པའི་ལམ་དང་རྒྱུ་རུ་འགྲོ་བ་དང༌། དམ་པ་གསུམ་གྱིས་རྩིས་མ་ཟིན་ན་བསོད་ནམས་ཆ་མཐུན་གྱི་དགེ་རྩ་ཞེས་བྱ་བ། རང་རང་གི་དགེ་རྩའི་འབྲས་བུ་ལན་གཅིག་ཙམ་ཞིག་སྨིན་ནས་ཟད་འགྲོ་བ་ཡིན། ཐར་པ་ཆ་མཐུན་གྱི་དགེ་རྩ་དེ། དཔེར་ན་རྒྱ་མཚོ་ཆེན་པོ་ཞིག་གི་ནང་དུ་ང་རང་ཚོའི་མཆིལ་མ་ཐིགས་པ་གཅིག་བླུགས་ནས་བཞག་ན། ཇི་སྲིད་རྒྱ་མཚོ་ཆེན་པོ་དེ་མ་བསྐམ། མ་ཟད་ཀྱི་བར་དུ། ང་རང་ཚོའི་མཆིལ་མ་ཐིགས་པ་གཅིག་བླུགས་པ་དེ་ཡང་ལོགས་སུ་མི་བསྐམ། ལོགས་སུ་མི་འཛད། ལོགས་སུ་མེད་པར་མི་འགྲོ་བ་ཡིན། དེ་བཞིན་དུ་ད་ལྟར་རང་གི་དགེ་བ་རྒྱ་ཆུང་ཆུང་ཞིག་ཐ་ན་ཕྱག་བརྒྱ་ཙམ་བཙལ་བའི་དགེ་བའི་རྩ་བ་ཡོད་པ་དེ་ཡང་དམ་པ་གསུམ་གྱིས་རྩིས་ཟིན་པའི་སྒོ་ནས་དགེ་བ་དེ་འགྲུབ་པ་ཡིན་ན། དགེ་བ་དེ་རྒྱ་ཆེན་པོ་ཞིག་ཏུ་སོང་ནས། སངས་རྒྱས་ཀྱི་གོ་འཕང་རིན་པོ་ཆེ་མ་ཐོབ་ཀྱི་བར་དུ་གནས་སྐབས་སུའང་མཐོ་རིས་ལྷ་དང་མི་ལ་སོགས་པའི་བདེ་འབྲས་ཕུན་སུམ་ཚོགས་པ་མང་པོ་མང་པོ། ཡང་དང་ཡང་དུ་མྱང༌། མྱངས་ནའང་དགེ་བའི་འབྲས་བུ་དེ་མི་ཟད་པར་ད་དུང་ཡང་གོང་ནས་གོང་དུ་འཕེལ། མཐར་ཐུག་སངས་རྒྱས་ཀྱི་སར་སྐྱེལ་བ་ཡིན། དེའི་ཕྱིར་ན་བློ་གྲོས་རྒྱ་མཚོས་ཞུས་པའི་མདོ་ལས།
ཇི་ལྟར་རྒྱ་མཚོ་ཆེ་ནང་ཆུ་ཐིགས་ལྷུང༌། །རྒྱ་མཚོ་མ་བསྐམ་བར་དུ་དེ་མི་ཟད། །དེ་བཞིན་བྱང་ཆུབ་ཡོངས་བསྔོས་དགེ་བ་ཡང༌། །བྱང་ཆུབ་མ་ཐོབ་བར་དུ་དེ་མི་ཟད། །ཅེས་གསུངས་པ་ལྟ་བུ་ཡིན། གཞན་ཡང་སྤྱོད་འཇུག་ལས་ཀྱང༌།
བྱང་ཆུབ་སེམས་ཀྱི་ལྗོན་ཤིང་རྟག་པར་ཡང༌། །འབྲས་བུ་འབྱིན་པས་མི་ཟད་འཕེལ་བར་འགྱུར། །ཞེས་པ་ལ་སོགས་པ་གསུངས། དེ་ནས་དམ་པ་གསུམ་གྱིས་རྩིས་མ་ཟིན་པ་བསོད་ནམས་ཆ་མཐུན་གྱི་དགེ་རྩ་དེ་གང་རེད་ཟེར་ན། དཔེར་ན་ཆུ་བོ་ཆེན་པོ་ཞིག་གི་ཕ་རོལ་ཏུ་དུད་འགྲོ་བ་ཕྱུགས་ཁ་ཤས་བཏོན་ན། དུད་འགྲོའི་རྐང་པ་དང་ལག་པ་ལ་ཆུ་མང་པོ་འཁྲིས་ནས་འཇོལ་འཇོལ་བྱས་ཀྱི་ཡོད་ནའང༌། ཆུ་ཟུར་དུ་ཐོན་པ་ཙམ་གྱིས་རྡོ་དང་བྱེ་མ་ལ་སིབ་སིབ་ཐིམ་ནས་ཏོག་ཙམ་གྱིས་སྐྱ་ཧྲིལ་ཧྲིལ་ལ་སྐམ་འགྲོ་བ་རེད། དཔེ་དེ་བཞིན་དང༌། གཞན་ཡང༌།
དགེ་རྩ་གཞན་ཀུན་ཆུ་ཤིང་བཞིན་དུ་ནི། །འབྲས་བུ་ཕྱུང་ནས་ཟད་པར་གྱུར་པ་ཉིད། །ཅེས་པས་ཆུ་ཤིང་གི་སྡོང་པོ་ཞེས་བྱ་བ་དེ་རྩེ་མོ་དེ་ལ་འབྲས་བུ་ཞིག་སྨིན་ན་རྩ་བ་དེ་སྐམ་འགྲོ་བ་རེད། རྩེ་མོ་ལ་འབྲས་བུ་སྨིན་པ་དེ་རྩ་བ་བསྐམ་པའི་སྔ་ལྟས་ཡིན་པ་ལྟར་དུ། དམ་པ་གསུམ་གྱིས་རྩིས་མ་ཟིན་པའི་དགེ་བ་རྒྱ་ཆེན་པོ་བཀའ་འགྱུར་དང༌། བསྟན་འགྱུར་ཀློག་པ་འདྲ་བོ། མ་ཎི་དུང་ཕྱུར་བཏོན་པ་འདྲ་བོ། རང་གི་མི་ཚེ་གཅིག་རི་ལ་བསྡད་པ་འདྲ་བོ། ཁ་རྗེ་དབང་ཐང་དང་བཅས་པ་ཐམས་ཅད་དགེ་བ་ཆོས་ཕྱོགས་སུ་བཏང་བ་འདྲ་བོ་སོགས་དགེ་བ་རྒྱ་ཆེན་པོ་ཞིག་བྱས་པའི་ཁུལ་བྱས་ན་ཡང༌། ཉེས་ན་ནི་ཡུལ་ཁྱད་པར་ཅན་ཞིག་ལ་ཁོང་ཁྲོ་དྲག་པོ་ཞིག་སྐྱེས་པ་གཅིག་གིས་ཀྱང་དགེ་བ་དེ་དག་ཐམས་ཅད་འབྲས་བུ་ཙམ་ཞིག་སྨིན་རྒྱུ་མེད་པར་ཟད་འགྲོ་བའང་ཡོད། དེ་ལས་དྲག་ཙམ་ཞིག་བྱུང་ནས་རྐྱེན་དང་བར་ཆད་ཀྱི་དབང་དུ་མ་སོང་ནའང་སྐྱེ་བ་ཕྱི་མ་ལ་མཐོ་རིས་ཀྱི་ལུས་རྟེན། ལྷ་ཡིན་ན་ལྷ་རྣམས་ཀྱི་ནང་ནས་མཆོག་ཏུ་གྱུར་པ་ཚངས་པ་དང༌། བརྒྱ་བྱིན་གྱི་ལུས་ལྟ་བུ་དང༌། མི་ཡིན་ན། མིའི་ནང་ནས་མཆོག་ཏུ་གྱུར་པ་སྟོང་འཁོར་ལོས་སྒྱུར་བའི་རྒྱལ་པོ་ལྟ་བུ་ལ་སོགས་ལྷ་དང་མིའི་ནང་ནས་ལོངས་སྤྱོད་ཆེ་བ། ཚེ་རིང་བ། ནད་མེད་པ། གཟུགས་མཛེས་པ། བྱ་བ་ལམ་འགྲོ་ཡོང་བ་ལ་སོགས་གང་དྲག་དྲག་གི་ལུས་རྟེན་ཞིག་ཐོབ། དེ་ལྟ་བུའི་བདེ་འབྲས་ཕྲན་བུ་ཞིག་སྨིན། སྨིན་ཟིན་པ་དང་སྔོན་གྱི་དགེ་འབྲས་རྩ་བ་ནས་ཟད་དེ་ཆུ་ཤིང་གི་འབྲས་བུ་སྨིན་ནས་རྩ་བ་སྐམ་པ་ལྟར་དང༌། ལྟག་ཆུ་ཆད་པའི་རྫིང་བུ་བཞིན་དུ་ཆད་ཅིང་ཟད། སླར་ཡང་མར་ངན་སོང་དུ་ལྷུང་སྟེ་སྡུག་བསྔལ་མུ་མཐའ་མེད་པ་ཞིག་མྱོང་བ་མ་གཏོགས་སངས་རྒྱས་ཀྱི་གོ་འཕང་ཐོབ་པའི་ཐབས་སུ་མི་འགྲོ་བ་ཡིན་པས། དེའི་ཕྱིར་ན་དུས་དང་རྣམ་པ་ཐམས་ཅད་དུ་ཐོས་པ། བསམ་པ། སྒོམ་པ་ཉམས་ལེན་གང་དང་ཅི་བྱས་པ་དེ་དག་ཐམས་ཅད་ཀྱང་སྦྱོར་དངོས་རྗེས་གསུམ་མམ། དམ་པ་གསུམ་གྱིས་རྩིས་ཟིན་པ་ཞིག་ཤིན་ཏུ་ནས་ཀྱང་གལ་ཆེ་བ་ཡིན། དམ་པ་གསུམ་དེ་ཡོད་ན་ནི་དེས་ཆོག །མེད་ན་ནི་ཐབས་ཆག་པ། དཔེར་ན་ནད་བརྒྱ་སྨན་གཅིག །སྨན་དཀར་པོ་ཆིག་ཐུབ་དང་འདྲ་བ། ཡང་དཔེ་ཞིག་བཞག་ན། བྱ་ཞིག་ལ་གཤོག་པ་ཡ་གཅིག་ཡག་པོ་ཞིག་ཡོད་ནའང༌། གཤོག་པ་ཡ་གཅིག་དེ་མེད་ན། གཤོག་པ་ཡ་གཅིག་གིས་ནམ་མཁའ་ལ་འཕུར་མི་ཐུབ་པ་རེད། དཔེ་དེ་བཞིན་དུ་ཕྱོགས་གཅིག་ནས་རང་གི་དགེ་བ་དེ་རྒྱ་ཆེན་པོ་ཡག་པོ་ཞིག་བསྒྲུབས། གཤོག་པ་ཡ་གཅིག་འདྲ་བ་ཡོད་ནའང་དེའི་ཆ་རྐྱེན་ཕྱོགས་གཅིག་ལ་དམ་པ་གསུམ་གྱིས་རྩིས་ཟིན་པ་ཞིག་མ་བྱུང་ན། གཤོག་པ་ཡ་གཅིག་གིས་ནམ་མཁའ་ལ་འཕུར་མི་ཤེས་པ་ལྟར་དུ། དེས་སངས་རྒྱས་ཀྱི་གོ་འཕང་དུ་འགྲོ་མི་ཐུབ་པ་རེད། འོ་དེ་ཡན་ཆད་ལ་བསམ་པ་རྒྱ་ཆེ་བ་བྱང་ཆུབ་སེམས་ཀྱི་ཀུན་སློང་ཞེས་བྱ་བ་ཡིན། །
གཉིས་པ་ཐབས་རྒྱ་ཆེ་བ་གསང་བ་སྔགས་ཀྱི་ཀུན་སློང་ཞེས་བྱ་བ་དེ་གསང་བ་སྔགས་ཀྱི་ཉམས་ལེན་དང་འབྲེལ་བ་ཡིན། དེ་ཡང་ཐབས་རྒྱ་ཆེ་བ་ཟེར་རྒྱུ་དེ་གང་ཡིན་ཟེར་ན། གསང་བ་སྔགས་ཞེས་བྱ་བ་དེ་ཐབས་ལ་མ་རྨོངས་པ། ཐབས་ལ་མཁས་པ་ཡིན་པས། དེའི་ཕྱིར་ན་སྣོད་བཅུད་ཀྱི་སྣང་བ་འདི་དག་ཐམས་ཅད་ཀྱང་མ་དག་པའི་དབང་དུ་མ་སོང་བར་ཐམས་ཅད་དག་པ་རབ་འབྱམས་ཀྱི་རང་བཞིན་དུ་རྩལ་སྦྱངས་ན་དེ་ལས་ཐབས་མཁས་པ་མེད་པས། ཐབས་རྒྱ་ཆེ་བ་གསང་བ་སྔགས་ཀྱི་ཀུན་སློང་དེ་ལ་ངེས་པ་ལྔའམ། ཕུན་སུམ་ཚོགས་པ་ལྔ་ལྡན་དུ་གསལ་བཏབ་གསུངས། བླ་མ་རིན་པོ་ཆེའི་ཞལ་ནས་ངེས་པ་ལྔ་ཟེར་ན་ཡང་འདྲ། ཕུན་སུམ་ཚོགས་པ་ལྔ་ཟེར་ནའང་འདྲ་དོན་གཅིག་པ་ཡིན་གསུངས། ཡང་སྐྱབས་རྗེ་ངག་དབང་ཡེ་ཤེས་རང་གྲོལ་རིན་པོ་ཆེའི་ཞལ་སྔ་ནས། དེ་གཉིས་ཅུང་མི་འདྲ། དེའི་ཁྱད་པར་ནི་ངེས་པ་ལྔ་ཟེར་ན་ལོངས་སྤྱོད་རྫོགས་པའི་སྐུའི་ཁྱད་ཆོས་ཡིན། ཕུན་སུམ་ཚོགས་པ་ལྔ་ཟེར་ན་སྤྲུལ་པའི་སྐུའི་ཁྱད་ཆོས་ཡིན་གསུངས་ཏེ་དབྱེ་བའང་མཛད།
གང་ལྟར་ཕུན་སུམ་ཚོགས་པ་ལྔ་ནི། གནས་ཕུན་སུམ་ཚོགས་པ་དང་གཅིག །སྟོན་པ་ཕུན་སུམ་ཚོགས་པ་དང་གཉིས། ཆོས་ཕུན་སུམ་ཚོགས་པ་དང་གསུམ། འཁོར་ཕུན་སུམ་ཚོགས་པ་དང་བཞི། དུས་ཕུན་སུམ་ཚོགས་པ་དང་ལྔ།
དང་པོ་གནས་ཕུན་སུམ་ཚོགས་པ་ཞེས་པ་དེ་ཡང༌། ད་ལྟར་ང་རང་ཚོའི་ཆོས་འཆད་ཉན་བྱ་བའི་ས་ཕྱོགས་འདི་དག་ཐམས་ཅད་ཀྱང༌། ཐ་མལ་མ་དག་པའི་སྣང་བ་ས་རྡོ། རི་བྲག །རྩི་ཤིང༌། ནགས་ཚལ། གྲོག་པོ་དང༌། གྱེན་དང༌། ཐུར་དང༌། འཕྲེད་ལ་སོགས་པ་འདི་འདྲའི་སྣང་བ་རུ་མི་ལྟ་བར། འོག་མིན་ཆོས་ཀྱི་དབྱིངས་ཀྱི་ཕོ་བྲང༌། རྐང་པ་བཞག་ཙ་ན་ནེམ་བྱེད་པ། བཏེག་ཙ་ན་སྤར་བྱེད་པ༑ སྡུག་བསྔལ་གྱི་སྒྲ་ཙམ་ཡང་མེད། བདེ་བ་ཆེན་པོའི་ཡེ་ཤེས་རང་ཆས་སུ་ཡོད་པ༑ མདོར་ན་དག་པའི་ཞིང་ཁམས་རྒྱན་དང་བཀོད་པ། ཚད་དང་མཚན་ཉིད་ཐམས་ཅད་ཕུན་སུམ་ཚོགས་པའི་རང་བཞིན་དེ་ལྟ་བུ་ཡིན་བསམས་ནས་སྒོམ་པར་བྱེད་པ་དང༌།
སྟོན་པ་ཕུན་སུམ་ཚོགས་པ་ཞེས་གསུངས་པ་དེ་ཡང༌། གང་ལ་ཆོས་སྟོན་པར་བྱེད་པའི་བླ་མ་དེ་ཉིད་ཀྱང་ཤ་རུས་གདོས་བཅས་ཀྱི་རྣམ་པར་སྐྱོན་གྱི་ཕུང་པོ་ལྟ་བུ་མ་ཡིན་པར། དེ་ཡང་འདས་པའི་སངས་རྒྱས་ཐམས་ཅད་ཀྱི་སྤྲུལ་པ། མ་བྱོན་པའི་སངས་རྒྱས་ཐམས་ཅད་ཀྱི་འབྱུང་ཁུངས། ད་ལྟར་གྱི་སངས་རྒྱས་ཐམས་ཅད་ཀྱི་རྒྱལ་ཚབ་དང༌། གདུང་ཚབ་ལྟ་བུ། སྐུ་དགེ་འདུན། གསུང་དམ་ཆོས། ཐུགས་སངས་རྒྱས་ཀྱི་རང་བཞིན་ཏེ། བདེ་མཆོག་གི་རྒྱུད་སྡོམ་པ་འབྱུང་བ་ལས།
བླ་མ་སངས་རྒྱས་བླ་མ་ཆོས། །དེ་བཞིན་བླ་མ་དགེ་འདུན་ཏེ། །ཀུན་གྱི་བྱེད་པོ་བླ་མ་ཡིན། །དཔལ་ལྡན་བླ་མ་རྡོ་རྗེ་འཆང༌། །ཞེས་གསུངས་པ་ལྟ་བུ་དང༌། གཞན་ཡང་སྐུ་བླ་མ། གསུང་ཡི་དམ། ཐུགས་མཁའ་འགྲོ་ཆོས་སྐྱོང༌། ཡང་ན་སྐུ་སྤྲུལ་སྐུ། གསུང་ལོངས་སྐུ། ཐུགས་ཆོས་ཀྱི་སྐུ། མདོར་ན་སངས་རྒྱས་ཐམས་ཅད་གཅིག་ཏུ་འདུས་པའི་བདག་ཉིད་རྒྱལ་བ་རྡོ་རྗེ་འཆང་དངོས་ཡིན་སྙམ་དུ་སྒོམ་པར་བྱེད་པ་དང༌།
ཆོས་ཕུན་སུམ་ཚོགས་པ་ཞེས་པ་དེ་ཡང་སྤྱིར་དུ་ཆོས་ཞེས་པ་དོན་བཅུ་ཙམ་ལ་འཇུག་པར་གསུངས་པས། ཆེ་ས་རིའི་རྒྱལ་པོ་རི་རབ་ཙམ་ནས་ཆུང་བ་ཁབ་རྩེ་ཙམ་གྱི་དངོས་པོ་ལའང་ཆོས་ཞེས་ཟེར་བ་དང༌། ཉམས་སུ་ལེན་པར་བྱེད་པའི་ཆོས་ལའང་ཕྱི་པ་མུ་སྟེགས་པའི་ཆོས་དང༌། ནང་པ་སངས་རྒྱས་པའི་ཆོས་ལ་སོགས་པ་ཆོས་ཀྱི་མིང་ཐོགས་པ་མང་པོ་ཡོད། ནང་པ་སངས་རྒྱས་པའི་ཆོས་ལའང་ཐེག་པ་དམན་པའི་ཆོས་དང༌། ཐེག་པ་ཆེན་པོའི་ཆོས་ལ་སོགས་པ་ཆོས་ཀྱི་དབྱེ་བ་མང་པོ་ཡོད་པའི་ནང་ནས། ད་ལྟར་ནི་སྤྱིར་དུ་ཐེག་པ་ཆེན་པོའི་ཆོས། དེའི་ནང་ནས་ཀྱང་འབྲས་བུ་གསང་སྔགས་རྡོ་རྗེ་ཐེག་པའི་ཉེ་ལམ། དེའི་ནང་ནས་ཀྱང་འོད་གསལ་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་གདམ་ངག་ཟབ་མོ་འདི་ལྟ་བུ་ཡིན་སྙམ་ནས་སྒོམ་པར་བྱེད་པ་དང༌།
འཁོར་ཕུན་སུམ་ཚོགས་པ་ནི། ང་རང་ཚོའི་ཆོས་ཉན་པའི་ཆོས་གྲོགས་རྡོ་རྗེའི་སྤུན་འཁོར་དང་བཅས་པ་འདི་དག་ཐམས་ཅད་ཀྱང་ཐ་མལ་པ་མིའི་བུ་དང་བུ་མོ། ང་དང་ཁྱོད་ཟེར་བའི་རྣམ་པ་འདི་ལྟ་བུ་རུ་མི་ལྟ་བར། ས་བཅུ་ལ་གནས་པའི་བྱང་ཆུབ་སེམས་པ་དང་སེམས་མ། སྔགས་རིག་པ་འཛིན་པའི་རྣལ་འབྱོར་ཕོ་མོ། མ་འོངས་པ་ན་སངས་རྒྱ་བའི་རང་བཞིན་ཅན། སངས་རྒྱས་ཀྱི་སྙིང་པོ་ཅན་ཡིན། དེ་ཡང་བདེ་གཤེགས་སྙིང་པོ་ཟེར་བ་དེ་གང་ཡིན་ཟེར་ན།
བདེ་གཤེགས་སྙིང་པོས་འགྲོ་ཀུན་ཡོངས་ལ་ཁྱབ། །ཅེས་གསུངས་པ་ལྟར་དུ་གཞི་བདེ་བར་གཤེགས་པའི་སྙིང་པོ་ཅན་གང་ཡིན་པ་དེ་ཉིད་ཀྱིས་སེམས་ཅན་ཐམས་ཅད་ལ་མ་ཁྱབ་པ་གང་ཡང་མེད། ཡ་གི་སྟོན་པ་རྫོགས་པའི་སངས་རྒྱས་རྒྱལ་བ་ཤཱཀྱ་ཐུབ་པ་ལྟ་བུ་ནས། མ་གི་ཐ་ན་འཇག་མིག་གི་སྲིན་འབུ་ཚུན་ཆད་ལ་ཡང་བདེ་གཤེགས་སྙིང་པོ་དེ་ལ་ཆེ་ཆུང་མེད། བཟང་ངན་མེད། ཁྱད་པར་སྤུ་ཙམ་མེད་ན་ཡང་སེམས་ཅན་ཐམས་ཅད་ཀྱིས་བདེ་བར་གཤེགས་པའི་སྙིང་པོ་དེ་རང་ལ་ཡོད་པ་རང་གིས་ངོ་མ་འཕྲོད་པས་ལན་པ་ཙམ་ཞིག་མ་གཏོགས་བདེ་གཤེགས་སྙིང་པོས་སེམས་ཅན་ཐམས་ཅད་ལ་ཁྱབ་ནས་ཡོད། རྒྱུད་བརྟག་པ་གཉིས་པ་ལས་ཀྱང༌།
སེམས་ཅན་རྣམས་ནི་སངས་རྒྱས་ཉིད། །འོན་ཀྱང་གློ་བུར་དྲི་མས་སྒྲིབ། །དྲི་མ་དེ་བསལ་སངས་རྒྱས་དངོས། །ཞེས་གསུངས་པ་ཡིན། སེམས་ཅན་རྣམས་སངས་རྒྱས་ཡིན་ནའང་གློ་བུར་གྱི་དྲི་མས་བསྒྲིབས་ནས་སངས་རྒྱས་དེ་མངོན་དུ་གྱུར་མ་ཐུབ་པ་ལ། རྟེན་དལ་འབྱོར་གྱི་མི་ལུས་ཀྱི་ཐོག་ནས། རྐྱེན་དགེ་བའི་བཤེས་གཉེན་དང༌། ཐབས་དེའི་གདམ་ངག་དམ་པའི་ཆོས་ཀྱི་མཐུན་རྐྱེན་ལ་བརྟེན་ནས། འབྲས་བུ་སངས་རྒྱས་ཀྱི་གོ་འཕང་རིན་པོ་ཆེ་དེ་ཉིད་རིང་པོར་མི་ཐོགས་པར་ཐོབ་པར་བྱེད་པ་དེའི་ཕྱིར་ན། སེམས་ཅན་རྣམས་སངས་རྒྱས་ཀྱི་རང་བཞིན་ཡིན་པའང་མངོན་དུ་གྱུར་པ་ཡིན། དེའི་ཕྱིར་ན་མཆེད་གྲོགས་རྡོ་རྗེ་སྤུན་མཆེད་ལྕམ་ཐམས་ཅད་ཀྱང་མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུ་དང༌། འོད་དང་འོད་ཟེར་འདོམ་གང་བ་ལྟ་བུ་ཁྲ་ཉེ་རེ། འོད་ཕུང་ངེ་བ་ཅང་མེད་ན་ཡང༌། དོན་དུ་གཞི་བདེ་བར་གཤེགས་པའི་སྙིང་པོ་ཅན་ཡོད་མཁན། མ་འོངས་པའི་སངས་རྒྱས་དང༌། ཁྱད་པར་གང་ཟག་གི་ཚོད་མི་ཤེས་པས། སངས་རྒྱས་བཅོམ་ལྡན་འདས་ཀྱིས་ཀྱང༌། གང་ཟག་གིས་གང་ཟག་ཚོད་དེ་ང་དང་ང་འདྲ་བས་མ་གཏོགས་མི་ལོན་ཞེས་གསུངས་ནས། མི་གང་འདྲའི་རྒྱུད་ལ་རྟོགས་པ་ག་འདྲ་ཞིག་ཡོད། བྱང་ཆུབ་སེམས་དཔའ་གང་འདྲ་ཞིག་ཡིན་ང་རང་ཚོས་ཧ་གོ་མི་ཐུབ་པ་རེད། འོ་དེའི་ཕྱིར་ན་ང་དང་ཁྱོད། ཁོ་དང་མོ་ལ་སོགས་པ་མེད་པར་ཆོས་གྲོགས་རྡོ་རྗེའི་སྤུན་ཐམས་ཅད་ཀྱང་ཕོ་ཐམས་ཅད་དཔའ་བོ། མོ་ཐམས་ཅད་རྣལ་འབྱོར་མ༑ བྱང་ཆུབ་སེམས་དཔའ་དང་སེམས་མ། ལྷ་དང་ལྷ་མོའི་རང་བཞིན་འབའ་ཞིག་ཡིན་བསམ་པའི་དག་པའི་སྣང་བ་སྦྱོང་བ་དེ་ཤིན་ཏུ་གལ་ཆེ་བ་ཡིན།
དུས་ཕུན་སུམ་ཚོགས་པ་ཞེས་པ་དེ་ཡང༌། འདས་པའི་དུས་དང་གཅིག །མ་འོངས་པའི་དུས་དང་གཉིས། ད་ལྟའི་དུས་དང་གསུམ། དུས་གསུམ་ལས་འདས་པའི་དུས་བཞི་མཉམ་པ་ཉིད་དུ་ཆོས་ཀྱི་འཁོར་ལོའི་སྒྲ་རྟག་པར་རྒྱུན་མི་འཆད་པར་བསྐོར་ཞིང་ཡོད་པ་ལ་ཡོད་པར་ཤེས་པའི་བློ་བཞག །དེ་ཡང་ཆོས་བཤད་པ་དེ་ཡང་ཉི་མ་གཅིག་གཉིས་གསུངས་པ་དང༌། ཟླ་བ་གཅིག་གཉིས་གསུངས་ནས་ཆོས་མཚམས་བཞག་པ་ལྟ་བུ་མ་ཡིན་པར། ལོངས་སྤྱོད་རྫོགས་པའི་ཞིང་དུ་ཆོས་ཀྱི་འཁོར་ལོའི་སྒྲ་རྒྱུན་མི་འཆད་པར་ཡོད་པ་ལྟར་དུ་ད་ལྟར་ཡང་ཆོས་ཀྱི་འཁོར་ལོ་དེ་རྟག་པར་རྒྱུན་མ་ཆད་པར་བསྐོར་གྱི་ཡོད་བསམ་པའི་མོས་པ་དང་བཅས་པ་སྟེ། དེ་ལྟར་ཕུན་སུམ་ཚོགས་པ་ལྔ་པོ་དེ་རང་གི་སེམས་ལ་འདི་དང་འདི་ལྟ་བུ་ཡིན་བསམས་ནས་སེམས་ཀྱིས་བསྒོམས་ཏེ། དག་སྣང་སྦྱོང་བར་བྱེད་པ་དེ་ལ་ཐབས་རྒྱ་ཆེ་བ་གསང་བ་སྔགས་ཀྱི་ཀུན་སློང་ཞེས་བྱ་བ་ཡིན།
སྤང་བྱ་དང་བླང་བྱའི་ཀུན་སྤྱོད་ཀྱི་ཁྲིད་ནི།
གཉིས་པ་ཀུན་སྤྱོད་དེ་ལ། སྤང་བྱའི་ཀུན་སྤྱོད་དང༌། བླང་བྱའི་ཀུན་སྤྱོད་གཉིས། དང་པོ་སྤང་བྱའི་ཀུན་སྤྱོད་དེ་ལའང༌། སྣོད་ཀྱི་སྐྱོན་གསུམ། དྲི་མ་དྲུག །མི་འཛིན་པ་ལྔ་དང་བཅས་ཏེ་གསུམ་ལས། དང་པོ་སྣོད་ཀྱི་སྐྱོན་གསུམ་ནི། རྣ་བ་མི་གཏད་ཁ་སྦུབ་ལྟ་བུའི་སྐྱོན་དང་གཅིག །ཡིད་ལ་མི་འཛིན་ཞབས་རྡོལ་ལྟ་བུའི་སྐྱོན་དང་གཉིས། ཉོན་མོངས་དང་འདྲེས་དུག་ཅན་ལྟ་བུའི་སྐྱོན་དང་གསུམ་ཡོད།
དང་པོ་རྣ་བ་མི་གཏད་ཁ་སྦུབ་ལྟ་བུའི་སྐྱོན་ཞེས་པ་དེ་གང་རེད་ཟེར་ན། དཔེར་ན་སྣོད་ཁ་སྦུབ་པ་ཞིག་གི་སྟེང་དུ་ཆུ་བླུགས། ཆར་བབས་ཅི་དང་ཅི་ལྟ་བུ་ཞིག་བྱས་ནའང་སྣོད་དེ་ཉིད་ཀྱི་ནང་དུ་ཆུ་ཐིགས་པ་གཅིག་ཀྱང་ཞུགས་རྒྱུ་མེད་པ་རེད། དཔེ་དེ་བཞིན་དུ་ང་རང་ཚོས་ཆོས་ཉན་པའི་གནས་སྐབས་སུ་ལུས་ཆོས་གྲལ་དུ་བསྡད། བླ་མའི་དྲུང་ལ་མིག་ཡར་བལྟས་ནས་ཉན་པའི་ཁུལ་ཙམ་ཞིག་བྱས་ནའང༌། སེམས་དེ་སྔ་ཕྱི་བར་གསུམ་གྱི་རྣམ་རྟོག་མང་པོའི་རྗེས་སུ་འབྲངས། བསམ་བློ་མང་པོ་ཞིག་འཁོར་ནས་བསྡད་ན། ལུས་ཆོས་གྲལ་དུ་བསྡད་ནས་ཅི་ཕན། རྣ་བའི་ལམ་དུ་ཆོས་ཀྱི་ཚིག་གཅིག་ཙམ་ཡང་མི་ཐོས་པ་རེད། རྣ་བའི་ལམ་དུ་མ་ཐོས་པས་སེམས་ལའང་ངེས་རྒྱུ་གང་ཡང་མེད། འོ་དེའི་ཕྱིར་ན་ཆོས་ཉན་པའི་སྐབས་སུ་ཁ་ཡེང་དང༌། མིག་ཡེང༌། སྔ་ཕྱི་བར་གསུམ་གྱི་བསམ་བློ་མང་པོའི་རྗེས་སུ་འབྲངས་ནས་ཆོས་ཉན་ན་ཕན་རྒྱུ་སྤུ་ཙམ་མེད་པས། རང་གི་ནུས་པ་ཡོད་དགུ་གཅིག་ཏུ་བསྒྲིལ་ནས་ཆོས་ཀྱི་ཚིག་དོན་གང་ཡོད་པ་དེ་དག་ཐམས་ཅད་ལ་རྩེ་གཅིག་ཏུ། རི་དྭགས་སྒྲ་ལ་ཉན་པ་ལྟ་བུ་ཉན་དགོས་པ་ཡིན་གསུངས།
ཡིད་ལ་མི་འཛིན་ཞབས་རྡོལ་ལྟ་བུའི་སྐྱོན་ཞེས་པ་དེ་གང་ཡིན་ཟེར་ན། ཆོས་ཉན་པའི་ཐོག་མར་ཅུང་ཟད་ཙམ་ཆོས་ལ་དོན་གཉེར་ཡོད་པའི་ཁུལ་གྱིས་ཆོས་དེ་ཡག་པོ་འདྲ་ཞིག་ཉན། ཉན་ནས་ཀྱང་བླ་མས་གསུངས་པའི་ཆོས་ཀྱི་ཚིག་དོན་དེ་དག་ཏོག་ཙམ་ཏོག་ཙམ་རང་གི་རྒྱུད་ལ་ངེས་ནས་ཡོད་ན་ཡང༌། ཆོས་ཟེར་བ་དེ་རང་ཉིད་ཇི་སྲིད་འཚོའི་བར་དུ་ཉམས་སུ་ལེན་རྒྱུ་ཞིག་དང༌། བདག་པོ་རྒྱག་རྒྱུ་ཞིག་ཡིན་པ་ལ་དེ་མེད་པར་ཐོག་མར་ཉན་པ་དེ་ཕར་བཤར་སྦྱང་དང༌། བསྐྱར་དུ་དོན་གཉེར་དང༌། ནན་ཏན་སོགས་གང་ཡང་མ་བྱས་པར་སྐྱུར་བཞག་ན། ཉི་མ་གཅིག་སོང་གཉིས་སོང༌། ལོ་ཟླ་བ་གཅིག་སོང་གཉིས་སོང་གི་རྗེས་སུ་སྔར་ཆོས་ཀྱི་ཚིག་དོན་གཅིག་གཉིས་ཤེས་པ་དེ་དག་ཐམས་ཅད་ཀྱང་རིམ་པ་བཞིན་དུ་ཕར་བརྗེད་ནས། མི་གཞན་ཆོས་གྲོགས་འདྲ་བ་ཞིག་གིས། ཁྱོད་ཀྱི་སྔ་མ་སྔོན་འགྲོའི་ཁྲིད་སྦྱངས་པ་རེད་ཟེར་འདུག་ག །སྣོད་ཀྱི་སྐྱོན་གསུམ་དེ་གང་རེད། དྲི་མ་དྲུག་དེ་གང་རེད་ཟེར་བ་ལ་སོགས་པ་འདྲི་མཁན་བྱུང་ན་ཡང༌། སྔ་མ་ངས་དེ་དུས་ཏིག་ཚོད་ཉན་ཁུལ་འདྲ་ཞིག་བྱས། ལྟ་ཁུལ་འདྲ་ཞིག་བྱས་པ་ཡིན་ཏེ། དེ་གཡུགས་བཞག་ནས་ད་ལྟར་གང་ཡང་བཤད་རྒྱུ་མེད་ཟེར་དགོས་པ་དེ་ལྟ་བུ་བྱུང་ན། ཆོས་ཉན་པ་དང་མ་ཉན་པ་ལ་ཁྱད་པར་མེད་པ་རེད། དཔེར་ན་སྣོད་ཞབས་རྡོལ་བ་ཇ་ཚགས་ལྟ་བུ་ཞིག་གི་ནང་དུ་ཆུ་ག་ཚོད་དང་ག་ཚོད་བླུགས་རིམ་བཞིན་དུ་ཕྱི་ལ་འཛག་ཚར་ནས། ཆུ་དེ་ཐག་བཅད་ཚར་བ་དང་སྣོད་ཀྱི་ནང་དུ་ཆུ་ཐིགས་པ་གཅིག་ཀྱང་མེད་པ་དུས་མཉམ་དུ་འགྲོ་བ་རེད། དཔེ་དེ་ལྟར་དུ་རང་གིས་དོན་གཉེར་གྱིས་ནན་ཏན་ཆེན་པོ་མ་བྱས་ན། བླ་མའི་ཞལ་ནས་ཆོས་ཉན་རིམ་བཞིན་དུ་བརྗེད། དེ་རིང་གི་ཆོས་ཐུན་གྲོལ་ཚར་བ་དང་དེ་རིང་ཆོས་ཐུན་ཐམས་ཅད་བརྗེད། སང་གི་ཆོས་ཐུན་དེ་གྲོལ་ཚར་བ་དང་སང་གི་དེ་ཡང་ཚང་མ་རྫོགས་ཚར། སྔོན་འགྲོའི་ཁྲིད་ཡོངས་སུ་རྫོགས་པ་ཁྲིད་ཚར་བ་དང་སྔོན་འགྲོའི་ནང་གི་ཚིག་གཅིག་ཀྱང་བཤད་རྒྱུ་མེད་པར་སྔར་སྔོན་འགྲོའི་ཁྲིད་མ་ཐོབ་པ་དང་ཐོབ་པ་གཉིས་ལ་བྱིན་རླབས་འདྲ་ཞིག་བྱུང་ཟེར་ན་མ་གཏོགས་ཁྱད་པར་གང་ཡང་མེད་པར་འགྲོ་བ་ཡིན། བྱིན་རླབས་དེ་ནི་རྒྱུད་ཀྱི་ཐོག་ཏུ་ཡོད་ན་མ་གཏོགས་འདི་ཡིན་ཟེར་ནས། བྱིན་རླབས་དཀར་པོ། སེར་པོ། དམར་པོ་འདྲ་བོ་དངོས་སུ་བསྟན་རྒྱུ་གང་ཡང་མེད། འོ་དེའི་ཕྱིར་ན་དེ་རིང་ཚིག་གཅིག་ཤེས་སོང་ན། དེ་ལ་མཚམས་ཁང་དུ་མར་བསླེབས་ནས་བསམ་བློ་ཡང་དང་ཡང་དུ་གཏོང༌། སྔོན་འགྲོའི་རྩ་ཚིག་ངག་ལ་མེད་ན་ཡང་རྩ་བ་དེ་ཚོ་ལ་བལྟས་ནས་འདིའི་སྐབས་ལ་གང་བཤད་སོང༌། འདིའི་སྐབས་ལ་གང་ཟེར་གྱི་འདུག་བསམས་རང་གིས་བསམ་བློ་ཐོངས། ད་ལྟར་ངས་ཕར་ཚིག་གཅིག་ཙམ་གཉིས་ཙམ་བཤད་པ་དེ་ང་རང་ཞིབ་བུ་གཅིག་ཡིན་བསམ་བསམ་འདྲ་བོ། རང་གི་ཡོན་ཏན་མི་ལ་ངོམས་ནས་མི་འདི་ཚོས་ཀྱང༌། ང་དྲག་ག་འདྲ་ཞིག་མཐོང་རོགས་བྱས་ན་བསམ་པའི་ཀུན་སློང་ནི་སྤུ་ཙམ་ཡང་མེད། ཆོས་གསར་པ་བྱེད་མཁན་དེ་ཚོ་ཐམས་ཅད་ལ་ཏིག་ཚོད་གོ་མྱོང་ཐོས་མྱོང་འདྲ་ཕན་རོགས་ཤིག་བྱུང་ན་བསམ་པ་མ་གཏོགས་གཞན་གང་ཡང་མེད། དམིགས་ཡུལ་དེ་ཚོས་ཁ་ཡེང་མིག་ཡེང་བྱས། ཉན་དང་མ་ཉན་ལ་ཁྱད་པར་གང་ཡང་མེད་པར་སོང་ན། འདི་ནས་ངས་ཀྱང་སྐྱོར་རྐྱང་བྱེད་མཁན་གྱི་བཟོ་འདྲ་ཞིག་མ་གཏོགས་བདག་གཞན་གཉིས་ཀ་ལ་ཧ་ཅང་ཕན་པ་ཆེན་པོ་མི་འབྱུང་བ་ཡིན་པས། དེའི་ཕྱིར་ཏོག་ཙམ་དོན་གཉེར་གྱི་སྒོ་ནས་སྣོད་ཞབས་རྡོལ་ལྟ་བུ་མ་སོང་བར་ཤིན་ཏུ་གལ་ཆེ་བ་ཡིན།
ཉོན་མོངས་དང་འདྲེས་དུག་ཅན་ལྟ་བུའི་སྐྱོན་ཟེར་ན། དཔེར་ན་སྣོད་དུག་ཅན་བཙན་དུག་བླུགས་པའི་ཤུལ་ལྟ་བུ་ཞིག་གི་ནང་དུ། བཅུད་བཟང་པོ་ཞོ་དང༌། འོ་མ་དང༌། ཀ་ར་དང༌། བུ་རམ་དང༌། སྦྲང་རྩི་ལ་སོགས་པ་ཞིག་བཅུག་ན་ཡང༌། སྣོད་ཀྱི་དུག་ངན་པ་དེ་བཅུད་དེ་ལ་ཕར་ཁྱབ་ནས། ང་རང་ཚོས་ཞོ་དང་འོ་མ་ལ་སོགས་པ་ལ་ལོངས་སྤྱད་ན། གནས་སྐབས་སུ་ཁ་ལ་ཞིམ་པོ་དང༌། བཀྲེས་པ་དང་སྐོམ་པ་སེལ་ནའང༌། ཁོག་ཏུ་སླེབ་པ་དང་དེ་ལས་ཐུ་ཙམ་གྱི་ན་ཚ་དང་ཟུག་གཟེར་མང་པོ་ལང་འོངས་ནས་ཕན་ཐོགས་པ་གང་ཡང་མེད་པ་རེད། འོ་དཔེ་དེ་བཞིན་དུ་ཆོས་ཉན་པ་དེ་ཡང་ཀུན་སློང་རྣམ་པར་དག་པ་ཞིག་གི་སྒོ་ནས་ཆོས་ཉན་པ་མ་གཏོགས་པར་ཁོ་ལས་ང་ལྷག །ཆོས་འཆད་པ་པོ་བླ་མ་ལས་ཀྱང་རང་ལྷག །ང་ལ་ཡོན་ཏན་འདི་ཙམ་ཞིག་ཡོད་འདི་འདྲ་གཞན་ལ་མི་འདུག་བསམ་བསམ་འདྲ་བོ་དང༌། ཡང་ན་ངས་བླ་མ་འདིའི་དྲུང་དུ་ཆོས་ཉན། ཐོས་བསམ་འདྲ་བོ་ཞིག་བྱས་ན་ང་རང་ལ་ཡོན་ཏན་ཆེན་པོ་ཞིག་ཤར་ཡོང༌། ང་ལ་ཡོན་ཏན་ཆེན་པོ་ཞིག་ཤར་སོང་ན་རྗེས་སུ་མིས་ང་ལ་རྩི་མཐོང་བྱས། ང་ལ་བསྙེན་བཀུར་འབུལ་བ་ཡག་པོ། སྐད་གྲགས་འདྲ་བོ་ཡག་པོ་ཡོང་བསམ་བསམ་འདྲ་བ་ལ་སོགས་པ་མདོར་ན་འཇིག་རྟེན་ཆོས་བརྒྱད་དང་འདྲེས་པའི་སྒོ་ནས་ཆོས་ཉན་ན་ཆོས་དེ་ཡང་མ་དག་པ་རུ་འགྱུར་བ་ཡིན་པས། མཉམ་མེད་དྭགས་པོ་ལྷ་རྗེའི་ཞལ་ནས། ཆོས་ཆོས་བཞིན་དུ་མ་བྱས་ན༑ ཆོས་ཀྱིས་སླར་ངན་སོང་དུ་འགྲོ་བའི་རྒྱུ་བྱེད། ཅེས་གསུངས་པ་སྟེ། ཆོས་མ་དག་པའི་རྐྱེན་གྱིས་ངན་སོང་དུ་འགྲོ་བ་ག་ལ་ཡིན། ཆོས་ཉན་པའི་སྐབས་ཀྱི་ཀུན་སློང་དེ་རྣམ་པར་མ་དག་ན་དེའི་རྐྱེན་གྱིས་ངན་སོང་དུ་འཇུག་འགྲོ་བ་ཡིན། མདོ་ལས་ཀྱང༌།
ཆོས་རྣམས་ཡིད་ཀྱི་རང་བཞིན་ཏེ། །ཡིད་ནི་གཙོ་ཞིང་སྔོན་ལ་འགྲོ། །ཤིང་རྟ་རྗེས་སུ་འབྲང་བ་བཞིན། །ཞེས་གསུངས་པ་ལྟ་བུ་རེད། རྗེ་གོང་མ་ཡེ་ཤེས་ཀྱི་སྤྱན་དང་ལྡན་པ་རྣམས་ཀྱི་ཞལ་ནས། དང་པོར་ཆོས་ཉན་པ་ལའང་ཉན་པའི་ཚུལ་སོགས་དང༌། དེ་ལས་ཀྱང་ཀུན་སློང་དེ་གཙོ་ཆེ་བ་ཡིན་ཞེས་གསུངས་པས། དེའི་ཕྱིར་ན་ཀུན་སློང་དེ་རྣམ་པར་དག་པ་ཞིག་གི་སྒོ་ནས་ཆོས་ཉན་པ་མ་གཏོགས། ཀུན་སློང་རྣམ་པར་མ་དག་པའི་སྒོ་ནས་ཆོས་ཉན་ན་ཕན་པ་གང་ཡང་མེད་པ་རེད།
ཕ་དམ་པ་སངས་རྒྱས་ཀྱི་ཞལ་ནས་ཀྱང༌། དང་པོར་ཆོས་ཉན་པའི་སྐབས་སུ་རི་དྭགས་སྒྲ་ལ་ཉན་པ་ལྟ་བུ་ཞིག་དགོས། བསམ་པའི་སྐབས་སུ་བྱང་པས་ལུག་འབྲེག་པ་ལྟ་བུ་ཞིག་དགོས། སྒོམ་པའི་སྐབས་སུ་གླེན་པས་རོ་མྱོང་བ་ལྟ་བུ་ཞིག་དགོས། སྒྲུབ་པའི་སྐབས་སུ་གཡག་ལྟོགས་ཀྱིས་རྩྭ་ཟ་བ་ལྟ་བུ་ཞིག་དགོས། ཞེས་གསུངས་པ་ལྟ་བུ་ཞིག་གལ་ཆེ་བ་ཡིན། གལ་ཆུང་ཆོས་ལ་བྱས་ནས་གོ་ནའང་འགྲིག །མ་གོ་ནའང་འགྲིག །ངེས་ནའང་འགྲིག །མ་ངེས་ནའང་འགྲིག་བསམ་བསམ་ལྟ་བུ་རྒྱལ་རབས་ཉན་མཁན་དང༌། སྒྲུང་ཉན་པ་འདྲ་བ་ཤིན་ཏུ་ནས་ཀྱང་མནངས་ཆུང་ཆུང་འདྲ་བས་ཆོས་ཉན་ན་ཕན་ཡོན་ཕར་བཞག །ཉེས་པ་འཁྲི་རྒྱུའི་གནས་མ་གཏོགས་མེད་རེད། ཆོས་དེ་ཚོ་ཧ་ཅང་གིས་གོ་བར་དཀའ་བ། ཐོས་པར་དཀའ་བ་དེ་འདྲ་ཞིག་རེད། ད་རེས་འདི་འདྲའི་ཐོས་པ་སྐལ་པ་བཟང་པོ་རེད་བསམ་པ་དང༌། ད་ལྟར་བཤད་མཁན་གྱི་ངོས་ནས་གཙོ་ཆེན་པོ་རང་མེད་ན་ཡང་བཤད་རྒྱུ་དེ་རྒྱལ་བ་གོང་མ་ཐམས་ཅད་ལས་རིམ་པར་བརྒྱུད་དེ་འོང་བ་དེ་ཕུལ་བ་ཡིན་པས། གཞོན་པ་རྣམས་ཀྱིས་ཡག་པོ་བྱས་ནས་གསན་ན་ཏིག་ཚོད་ཕན་ཨེ་ཡོང་བསམ་པའི་རེ་བ་ཡོད།
གཉིས་པ་དྲི་མ་དྲུག་ནི། སློབ་དཔོན་དབྱིག་གཉེན་གྱིས་མཛད་པའི་རྣམ་བཤད་རིག་པ་ལས། ང་རྒྱལ་དང་ནི་མ་དད་དང༌། །དོན་དུ་གཉེར་བ་མེད་ཉིད་དང༌། ཕྱི་རོལ་རྣམ་གཡེང་ཡིད་བསྡུས་དང༌། །སྐྱོ་བས་ཉན་པ་དྲི་མ་ཡིན། །ཞེས་གསུངས་པ་ལྟར། ང་རྒྱལ་དང་གཅིག །དད་པ་མེད་པ་དང་གཉིས། དོན་གཉེར་མེད་པ་དང་གསུམ། ཡིད་ཕྱི་རོལ་དུ་གཡེང་བ་དང་བཞི། ཡིད་ནང་དུ་བསྡུས་པ་དང་ལྔ། སྐྱོ་བས་ཉན་པ་དང་དྲུག །
དེའི་དང་པོ་ང་རྒྱལ་ཞེས་བྱ་བ་དེ་ནི། ཉོན་མོངས་པ་དུག་ལྔའི་ནང་ནས་ང་རྒྱལ་དང༌། ཕྲག་དོག་འདི་གཉིས་འབྱུང་ཉེ་བ། ངོས་ཟིན་དཀའ་བ་ཡིན་གསུང༌། ང་རྒྱལ་དེ་རྒྱུ་དང་རྐྱེན་ཆེན་པོ་ལ་བརྟེན་མ་དགོས་པར། རྐྱེན་ཆུང་ཆུང་གིས་ཀྱང་ང་རྒྱལ་སྐྱེ་རྒྱུ་ཡོད་པ་ཡིན། དེ་ཡང་རང་གིས་མ་བརྟགས་པ་མ་གཏོགས་རིགས་རུས་ཀྱི་སྒོ་ནས་དང༌། ཐོབ་གོ་ས་དང༌། ཤེས་ཡོན་དང༌། གཟུགས་མཛེས་པ་དང༌། ཐོས་བསམ་སྒོམ་གསུམ་ལ་སོགས་པ་རང་ལ་ཡོན་ཏན་གྱི་རྣམ་པ་འདྲ་བོ་བྱུང་ན་དེ་ཙམ་གྱིས་ང་རྒྱལ་ཆེ་རུ་འགྲོ་བ་ཡིན། དངོས་གནས་ཐོས་པ་སོགས་ཀྱི་ཡོན་ཏན་རྒྱུད་དང་འདྲེས་ངེས་ཤིག་བྱུང་ན་ནི་ང་རྒྱལ་ཆུང་དུ་སོང་ནས་སྲིན་བལ་རྡོག་པས་མནན་པའམ། ཕྱེ་ཐུག་ལ་མར་བཏབ་པ་ལྟ་བུར་འཇམ་ལྷན་ནེར་ཡོང་གི་ཡོད་ས་རེད། ཡིན་ནའང་ང་རང་ཚོ་ལས་དང་པོ་པ་ལ་སོགས་པ་ལ་ཡོན་ཏན་གྱི་རྣམ་པ་འདྲ་ཞིག་བྱུང་ན་ང་རྒྱལ་དེ་ཙམ་གྱིས་ཆེ་རུ་འགྲོ་བ་ཡོང་བ་ཡིན། དཔེར་ན་རང་ལ་ཡོན་ཏན་འདྲ་བོ་ཆུང་ཆུང་ཡིག་གཟུགས་ཡག་ཙམ་ཞིག་ཡོད་ན་ཡང་ང་ནང་བཞིན་ཡག་པོ་སུ་ཡོད་བསམ་པས་ང་རྒྱལ་སྐྱེ་རྒྱུ་ཡོད་པ་ཡིན། དེ་བཞིན་དུ། ཞོ་ཟོ་བ་གང་ཡོད་ན་སྙིང་རྫ་མ་ཙམ་ཟེར་བ་བཞིན་དུ་ཡོད་རྒྱུ་དེ་ལ་ཞོ་ཟོ་བ་གང་མ་གཏོགས་མེད་ནའང་ཨ་ང་ལ་ཞོ་ག་ཚོད་འཐུང་འཐུང་ཡོད་བསམ་པ་འདྲ་བོ་དང༌། སུ་ལ་རེ་དགོས་པ་མེད་བསམ་པའི་སྒོ་ནས་ཀྱང་ང་རྒྱལ་སྐྱེ་རྒྱུ་ཡོད་པ་ཡིན། རང་གི་རྒྱུད་ལ་ང་རྒྱལ་འདུག་གམ། མི་འདུག་སྙམ་ནས་རང་རྒྱུད་ལ་ལེགས་པར་བརྟག །ང་རྒྱལ་མེད་ན་རང་དགའ་བ་བསྒོམ། སྤྲོ་བ་བསྐྱེད། ང་རྒྱལ་ཡོད་ན། ང་རྒྱལ་ཡོད་པ་ལ་ཡོན་ཏན་ཞིག་ཡོད་དགོས་པ་ཡིན་པས། ཐོས་བསམ་སྒོམ་གསུམ་དང༌། མཁས་བཙུན་བཟང་གསུམ་གྱི་ཡོན་ཏན་ང་ལ་གང་འདུག་བསམས་ནས་རང་རྒྱུད་ལ་ཚུར་བརྟག །མཁས་པའི་སྒོ་ནས་ང་རང་ལ་ཡོན་ཏན་དགའ་རབ་འདུག་བསམ་པའི་ང་རྒྱལ་སྐྱེ་བ་ཡིན་ན། མཁས་པ་དེ་སྤྱིར་རིག་པའི་གནས་བཅུ་ལ་མཁས་པ། དེ་མ་བྱུང་ནའང་ནང་དོན་རིག་པ་རྒྱལ་བའི་བཀའ་མདོ་རྒྱུད་བསྟན་བཅོས་ཐམས་ཅད་ལ་ཐོགས་པ་མེད་པའི་མཁས་པ། སྡེ་སྣོད་གསུམ་ལ་མཁས་པ། འདུལ་བའི་སྡེ་སྣོད་གཅིག་པུ་ལ་ཆ་བཞག་ན་པོ་ཏི་བཅུ་གསུམ་ཙམ་ཡོད་པས། ང་འདུལ་བ་ལ་མཁས་པ་ཡིན་ན། པོ་ཏི་བཅུ་གསུམ་གྱི་དོན་ག་འདྲ་རེད་བསམས་ནས་རང་གི་སེམས་ལ་བརྟགས་ན། འདུལ་བ་པོ་ཏི་གཅིག་ཙམ་དང༌། པོ་ཏི་གཅིག་ཕར་བཞག་ལེའུ་གཅིག་ཙམ་གྱི་ཚིག་དོན་ཡང་རང་གི་རྒྱུད་ལ་མེད་ན། མཁས་པའི་སྒོ་ནས་ང་རྒྱལ་བྱེད་དོན་མི་འདུག་བསམས་ནས་ང་རྒྱལ་བཅག་པར་བྱེད་པ་དང༌། བཙུན་པའི་སྒོ་ནས་ང་རྒྱལ་ཞིག་ཡོད་ན། བཙུན་པ་ཟེར་བ་དེ། ཕྱི་སོ་སོར་ཐར་པའི་སྡོམ་པ་ལ་བཙུན་པ། ནང་བྱང་ཆུབ་སེམས་ཀྱི་བསླབ་བྱ་ལ་བཙུན་པ། གསང་བ་སྔགས་ཀྱི་དམ་ཚིག་ལ་བཙུན་པ། དེ་དག་ལ་འགལ་ཉམས་འདས་རལ་དུ་མ་སོང་བ། གང་ལའང་ཉེས་སྐྱོན་དྲི་མས་མ་གོས་པ་ལྟ་བུ་ཞིག་ཡོད་ན་བཙུན་པ་ཞེས་བྱ་བའི་མིང་ཐོགས་པ་ཡིན་པ་ལ། རང་ལ་རྩ་བ་བཞི་ཙམ་ཞིག་ལ་དཔྱད་ནའང་ཤིན་ཏུ་དཀའ་ལས་ཁག་པོ་ཞིག་མ་གཏོགས། ང་རྒྱལ་སྐྱེ་བའི་གཞི་འདྲ་བོ་གང་ཡང་མེད་བསམས་རང་གི་རྒྱུད་ལ་བརྟགས་ནས་ང་རྒྱལ་བཅག །བཟང་པོ་ཞེས་བྱ་བ་དེ། རྒྱུ་ཅ་ལག །ཐོབ་གོ་ས་སོགས་གང་དང་གང་འདྲ་ཞིག་ལ་རེ་བ་སྤུ་ཙམ་མེད་པར། ཆགས་པ་དང་ཞེན་པ་མེད་པའི་རྣལ་འབྱོར་པ་བྱ་བཏང་དེ་འདྲ་ལ་བཟང་པོ་ཟེར། སློབ་དཔོན་གངས་རི་པ་ལྟ་བུ་དེ་འདྲ་ལ་བཟང་པོ་ཞེས་བྱ་བའི་མིང་ཐོགས་པ་ཡིན་ན། ང་རང་ཚོ་སུ་ཀ་་་་་་་་་སྒོར་ཟུར་མིང་རེ་རེ་ག	ཉིས་ཙམ་དང༌། སྒོར་མོ་གཅིག་གཉིས་ཀྱི་རྩིས་ལའང་དཀའ་ལས་ཁག་པོ་བྱེད་དགོས་པ་དང༌། རྒྱལ་བ་གོང་མ་ཐམས་ཅད་ཀྱིས་གསུངས་པ་ལྟར། སྨྱུང་བུ་ཆག་ན་བྲང་རྡུང༌། ཁབ་རྙེད་ན་ལྷ་གསོལ་ཟེར་བ་ལྟ་བུ་དང༌། བྱང་མི་མེད་ཀྱི་ཐང་ན་རྫ་མ་ཆག་ན་ངུ་གི་ཡོད་ཟེར་བ་ནང་བཞིན་སེམས་ལ་ཕངས་དགོས་པ་དེ་འདྲའི་གནས་ཚུལ་ལ་སླེབ་འོང་ན། བཟང་རྒྱུ་གང་ཡོད། འོ་དེའི་ཕྱིར་ན་བཟང་པོའི་སྒོ་ནས་ང་རང་ཞིབ་བུ་ཞིག་ཡོད་བསམ་ནའང་བཟང་པོའི་ཡོན་ཏན་གང་ཡང་མི་འདུག་བསམ། མདོར་ན་རང་གང་དང་གང་གི་ཕྱོགས་ལ་ང་རྒྱལ་ཡོད་ན་དེ་ངོས་ཟིན་པར་བྱས་ནས་རང་གི་ང་རྒྱལ་དེ་རང་གིས་ཕར་མ་བཅག་ན། མིས་ཚུར་ཁྱོད་ང་རྒྱལ་ཆེན་པོ་འདུག་ཟེར་ན་སླར་ཡང་རླུང་ལང་རྒྱུ་ཞིག་མ་གཏོགས་མེད། དེའི་ཕྱིར་ང་རྒྱལ་ཟེར་མཁན་དེ་མ་བཅག་ན། ཆོས་ཉན་པའི་སྐབས་སུ་ཆོས་བཤད་པའི་བླ་མ་དེ་ལས་ཀྱང་ང་ལྷག །ང་དྲག་བསམ་པའི་ཉེན་ཁ་ཡོད་པ་ཡིན། ཕ་མར་པ་ལོ་ཙཱ་དང་སྲས་དར་མ་མདོ་སྡེ་གཉིས་ཆོས་གཏམ་ཞིག་གནང་བས་སྲས་དར་མ་མདོ་སྡེ་ཧ་ཅང་ཤེས་རབ་ཆེ་དྲགས་པས། ཕ་མར་པ་ལོ་ཙཱ་ལས་ཀྱང་རྒྱལ་ལ་ཁད་བྱུང༌། སྲས་དར་མ་མདོ་སྡེས། དཀའ་ལས་སྐྱ་བས་བརྒྱབ་ཀྱང་དངོས་གྲུབ་གཟར་བུས་ཐོབ་ཟེར་བ་ལྟར་དུ། ཕ་མར་པས་དཀའ་ལས་བསྐྱོན་ཏེ། རྒྱ་གར་འཕགས་པའི་ཡུལ་ནས་ཆོས་བླངས་ན་ཡང་ཡོན་ཏན་དེ་ང་ཆེ་བར་འདུག་ཞུས་པས། ཕ་མར་པ་ལོ་ཙཱས། བུ་ང་རྒྱལ་གྱི་གོང་བུ་ལ་ཡོན་ཏན་གྱི་ཆུ་མི་ཆགས་ཟེར་བ་ཡིན། ང་རྒྱལ་བྱེད་མི་ཉན། ཁྱོད་ལ་ཡོན་ཏན་གང་ཡོད་པ་དེ་ངའི་དྲིན་ལ་བརྟེན་ནས་བྱུང་བ་མ་གཏོགས། ཁྱོད་ལ་ཡོན་ཏན་ཡོང་མི་སྲིད་པར་གསུངས་པ་རེད། དེའི་ཕྱིར་དུས་ཐམས་ཅད་དུ་རང་རྒྱུད་ལ་ལེགས་པར་བརྟགས་ནས་ང་རྒྱལ་སྤོང་བ་ཤིན་ཏུ་གལ་ཆེ་བ་ཡིན། འོ་དེ་བཞིན་དུ་དཔལ་འབྱོར་གྱི་སྒོ་ནས་ང་རྒྱལ་ཞིག་ཡོད་ན། དཔལ་འབྱོར་ཆེ་བ་ལ་བདག་ཅག་གི་སྟོན་པ་མཉམ་མེད་ཤཱཀྱའི་རྒྱལ་པོའི་རྒྱལ་སྲིད་ལས་དཔལ་འབྱོར་ཆེ་བ་མེད་ཀྱང༌།
རྒ་དང་ན་དང་འཆི་གྱུར་པ། །གལ་ཏེ་འདི་གསུམ་མེད་གྱུར་ན། །བདག་ཀྱང་ཤིན་ཏུ་ཡིད་འོང་བའི། །ཡུལ་རྣམས་ལ་ནི་དགའ་བར་བྱེད། །ཅེས་གསུངས་ནས་རྒྱལ་སྲིད། རྒྱལ་ཁང༌། བཙུན་མོ་དྲུག་ཁྲི་དང་བཅས་པ་དེ་ཚོ་བློས་ལིང་གིས་བོར། མཆིལ་མའི་ཐལ་བ་བཞིན་དུ་དོར་ནས་སྤྲང་པོའི་བརྟུལ་ཞུགས་བྱས། རང་གི་དབུ་སྐྲ་རང་གིས་བྲེགས། འཚོ་བ་དཀའ་ཐུབ་ལ་བརྟེན་ཏེ་ཉམས་བཞེས་མཛད་ཡོད་ན། དེང་སང་མི་ཚང་ཕྱུག་པོ་རེད་ཟེར་བ་འདི་ཚོ་སྔོན་གྱི་སངས་རྒྱས་ཤཱཀྱ་ཐུབ་པའི་རྒྱལ་སྲིད་དང་ཚད་ན་སྦྲང་མའི་ཚང་ལྟ་བུ་ཞིག་མ་གཏོགས་མེད། འོ་དེ་ཚོ་གང་དང་གང་ལའང་ང་རྒྱལ་སྐྱེ་བའི་མི་ལ་བརྟགས་ན་སྙིང་རྗེ་བའི་གནས་ལྟ་བུ་ཤ་སྟག་མ་གཏོགས། ང་རྒྱལ་སྐྱེ་བའི་གཞི་ནི་གང་ཡང་མེད་རེད།
གཉིས་པ་དད་པ་མེད་པ་ནི། དད་པ་ཞེས་བྱ་བ་དེ་དཀར་པོའི་ཆོས་ཐམས་ཅད་ཀྱི་རྩ་བ་ལྟ་བུའམ། རྒྱ་སྒོ་ལྟ་བུ་ཞིག་ཡིན། དཔེར་ན་ཕྱིའི་རྒྱ་སྒོ་དེ་མར་བརྒྱབ་བཞག་ན། མི་ནང་ལ་ཡོང་སྙིང་འདོད་ནའང་ཡོང་ས་མེད་པ་རེད། དེ་བཞིན་དུ་དད་པ་མེད་ན་དཀར་པོའི་སྒོ་ཐམས་ཅད་ཕར་བཅད་པས། དེ་ལ་ཉམས་དང་རྟོགས་པ། ས་དང་ལམ་གྱི་ཡོན་ཏན་གང་ཡང་སྐྱེ་མི་སྲིད་པ་རེད། འཕགས་པ་ཆོས་བཅུ་པའི་མདོ་ལས་ཀྱང༌།
དད་པ་མེད་པའི་མི་རྣམས་ལ། །དཀར་པོའི་ཆོས་རྣམས་མི་སྐྱེ་ཞིང༌། །ས་བོན་མེ་ཡིས་ཚིག་པ་ལ། །མྱུ་གུ་སྔོན་པོ་ཇི་བཞིན་ནོ། །ཞེས་གསུངས། དཔེར་ན་འབྲུ་ལྟ་བུ་ས་བོན་ཞིག་མེས་སེ་རེག་ཙམ་ཚིག་ཡོད་ན། དེ་ས་ལ་བཏབ་ཀྱང་སྤྱིར་དུ་དེ་ལ་མྱུ་གུ་ཡང་སྐྱེ་རྒྱུ་ཁག་པོ་རེད། གལ་ཏེ་མྱུ་གུ་སྔོ་བུན་ཙམ་ཞིག་འཁྲུངས་ནའང་དེ་ལ་འབྲས་བུ་བཏགས་པ་གང་ཡང་མི་འབྱུང༌། དེ་བཞིན་དུ་དད་པ་མེད་ན་རང་གི་རྒྱུད་ལ་དང་པོ་རུ་ཡོན་ཏན་མི་སྐྱེ། ཡོན་ཏན་སྐྱེས་ན་ཡང་དེ་ལ་བོགས་ཐོན་པ་དང་མཐར་ཕྱིན་པ་གང་ཡང་མི་འབྱུང༌། དེའི་ཕྱིར་ན་དང་བའི་དད་པ། འདོད་པའི་དད་པ༑ ཡིད་ཆེས་ཀྱི་དད་པ། ཕྱིར་མི་ལྡོག་པའི་དད་པ་ལ་སོགས་པ་རྣམ་པར་དག་པ་ཞིག་གིས་ཆོས་ཉམས་སུ་ལེན་དགོས་པ་ཡིན།
གསུམ་པ་དོན་གཉེར་མེད་པ་ནི། དོན་གཉེར་ཞེས་པ་དེ་ཤིན་ཏུ་གལ་ཆེ་བ་རེད། དོན་གཉེར་རབ་ལ་ཆོས་པ་རབ། དོན་གཉེར་འབྲིང་ལ་ཆོས་པ་འབྲིང༌། དོན་གཉེར་ཐ་མ་ལ་ཆོས་པ་ཐ་མ། དོན་གཉེར་གཏན་ནས་མེད་པ་ལ་ཆོས་གཏན་ནས་མེད་པ་ཡིན། ཡང་དོན་གཉེར་དེ་རབ་ཅིག་ཡོད། ཤེས་རབ་དེ་ཐ་མ་ཞིག་མ་གཏོགས་མེད་ན་ཡང་དེ་ལ་ཆོས་པ་རབ་ཅིག་འབྱུང་བ་ཡིན་གསུངས། དོན་གཉེར་ཡང་འབྲིང་ཞིག་ལ་ཤེས་རབ་ཀྱང་འབྲིང་ཞིག་ཡོད་པ་དེ་ལ་ཆོས་པའང་འབྲིང་ཞིག་ཐོན་ཡོང་བ་ཡིན། དོན་གཉེར་དེ་ཐ་མ་ཞིག་མ་གཏོགས་མེད། ཤེས་རབ་དེ་རབ་ཅིག་ཡོད་ནའང་དེ་ལ་ཆོས་པ་ཐ་མ་ཞིག་མ་གཏོགས་མི་ཡོང་བ་ཡིན་གསུངས།
ཤེས་རབ་ཀྱིས་སྤང་ལ་མེ་ཤོར་འདྲ། །བརྩོན་འགྲུས་ཀྱིས་རྡོ་ལ་ཕུག་བཅད་འདྲ། །ཟེར་བ་ལྟར་དུ་ཤེས་རབ་དང་བརྩོན་འགྲུས་གཉིས་ཀྱི་ནང་ནས་བརྩོན་འགྲུས་དེ་གལ་ཆེ་བ་རེད། དཔེར་ན་སྤང་རི་ཞིག་ལ་མེ་ཤོར་ན། མེ་དེ་འུར་གྱིས་ཕར་ཤོར་བ་དང་མེ་དེ་ཤི་ཚར་བ་དུས་མཉམ་རེད། རྗེས་སུ་འདི་རུ་མེ་ཞིག་ཤོར་བ་འདྲ་ཟེར་ནག་ཡོལ་བ་ཞིག་མ་གཏོགས་ཅང་མེད། རྡོ་ཞིག་ལ་ཨི་ཁུང་ཞིག་ཕུག་ན། དང་པོ་རུ་དཀའ་ལས་ཁག་པོ་བྱུང་ནའང་རྗེས་སུ་དེ་ནམ་ཡང་གསུབ་མི་ཐུབ་པར་བསྡད་ཀྱི་རེད། དཔེ་དེའི་ཕྱིར་ན་དུས་རྒྱུན་དུ་དོན་གཉེར་དེ་ཤིན་ཏུ་གལ་ཆེ་བ་ཡིན་པས་དོན་གཉེར་འདི་ལ་ནན་ཏན་དུ་བྱ་དགོས། ཡང༌། ས་སྐྱ་པཎྜི་ཏའི་ཞལ་ནས།
བརྩོན་འགྲུས་རྐྱང་པས་སྐྱོང་བ་ངལ་བའི་མཐའ། །ཤེས་རབ་གྲོགས་ཀྱིས་བསྐྱངས་ན་དོན་ཆེན་འགྲུབ། །ཅེས་གསུངས་པས། ཤེས་རབ་རྩ་ནས་མེད་པ་བརྩོན་འགྲུས་རྐྱང་པས་ཀྱང་ངལ་བའི་མཐའ་ལ་ལྷུང་རྒྱུ་ཡོད་རེད། ཚིག་གཅིག་ལའང་མང་པོར་འགོར་ན་ཚིག་གཉིས་གསུམ་ག་ནས་ཤེས་ཀྱི་རེད། བརྩོན་འགྲུས་ཀྱང་ཡོད་པ་དེའི་ཐོག་ཏུ་ཤེས་རབ་ཀྱི་གྲོགས་ཀྱང་ཡོད་པ། ཤེས་རབ་དང་བརྩོན་འགྲུས་དེ་གཉིས་ཀ་འཛོམས་ན་དོན་ཆེན་པོ་འགྲུབ་འགྲོ་བ་ཡིན། བདག་ཅག་གི་སྟོན་པས་ཀྱང་སྔར་སློབ་པ་ལམ་གྱི་གནས་སྐབས་སུ། ཆོས་ཚིགས་སུ་བཅད་པ་ཤོ་ལོ་ཀ་རེ་རེའི་ཆེད་དུ་སྐུ་ལུས་མེ་དོང་དུ་མཆོངས་པ་དང༌། སྐུ་ལུས་ལ་ལྕགས་ཀྱི་གཟེར་བུ་སྟོང་བཏབ་པ་དང༌། སྐུ་ལུས་ལ་ཤའི་ཀོང་བུ་བྲུས་ཏེ། འབྲུ་མར་སྡོང་བུ་སྟོང་བཙུགས་པ་དང༌། གཞན་ཡང་པགས་པའི་ཤོག་བུ། ཁྲག་གི་སྣག་ཚ། རུས་པའི་སྨྱུག་གུ་ལ་སོགས་པ་མཛད་ནས། ཆོས་ཚིག་རེ་རེའི་དོན་དུ་ཡང་དཀའ་བ་བསམ་གྱིས་མི་ཁྱབ་པ་མང་པོ་སྤྱད་ནས་དོན་གཉེར་མཛད་ཡོད།
མེ་ཚོགས་སྤུ་གྲིའི་སོ་ཡང་བརྒལ་ནས་ནི། །འཆི་མཐར་ཐུག་གི་བར་དུ་དམ་ཆོས་བཙལ། །ཞེས་གསུངས་པས། སངས་རྒྱས་ཤཱཀྱ་ཐུབ་པ་ལྟ་བུས་ཀྱང་དམ་པའི་ཆོས་ལ་དོན་གཉེར་ཆེན་པོ་དེ་ལྟ་བུ་མཛད་དགོས་ན། ང་རང་ཚོ་ལས་དང་པོ་བ་ས་འོག་གི་འབུ་སྲིན་འདྲ་བ་རྣམས་ཀྱིས་ཆོས་ལ་དོན་གཉེར་མ་བྱས་ན་ཆོས་ག་ནས་སྒྲུབ་ཐུབ་ཀྱི་རེད། འོ་དེའི་ཕྱིར་ན་དོན་གཉེར་དེ་ཤིན་ཏུ་གལ་ཆེ་བ་ཡིན་གསུངས། བཞི་པ་ཡིད་ཕྱི་རོལ་དུ་ཡེངས་པ་ནི། ཆོས་ཉན་པའི་སྐབས་སུ་ཡིད་དེ་ཕྱིའི་ཡུལ་དྲུག་ལ་ཕར་གཡེངས་འགྲོ་བ་དེ་རེད། དེ་ཡང་མིག་ཤེས་གཟུགས་ལ་ཆགས་པས་ཕྱེ་ལེབ་མར་མེར་འཆི། རྣ་བ་སྒྲ་ལ་ཆགས་པས་རི་དྭགས་རྔོན་པས་གསོད། སྣ་དྲི་ལ་ཆགས་པས་བུང་བ་མེ་ཏོག་ཏུ་འཐུམ། ལྕེ་རོ་ལ་ཆགས་པས་ཉ་མོ་ལྕགས་ཀྱུས་འཛིན། ལུས་རེག་བྱ་ལ་ཆགས་པས་གླང་ཆེན་འདམ་དུ་བྱིང་ཟེར་བ་ལྟ་བུ་རེད། དང་པོ་མིག་ཤེས་གཟུགས་ལ་ཆགས་པས་ཕྱེ་ལེབ་མར་མེར་འཆི་ཟེར་ན། ཕྱེ་མ་ལེབ་དེ་ང་མར་མེ་ཚ་པོའི་ནང་ལ་ཤི་རུ་འགྲོ་གི་ཡིན་བསམས་ནས་ཤི་རུ་ཡོང་བ་མ་རེད་དེ། ཡིན་ནའང་མར་མེ་དེ་འཇའ་འོད་ཀྱི་གུར་ཁང་ལྟ་བུ། གཞལ་མེད་ཀྱི་ཁང་བཟང་ལྟ་བུ། མེ་ཏོག་གི་ཚལ་ལྟ་བུ་ཤིན་ཏུ་མཛེས་པོ་ཞིག་མཐོང་ནས། ང་འདི་རུ་མ་འགྲོ་ན་ཐབས་མེད་བསམ། དེ་རུ་འགྲོ་བ་དང་ཚིག་ནས་ཤི་འགྲོ་བ་རེད། རྣ་བ་སྒྲ་ལ་ཆགས་པས་རི་དྭགས་རྔོན་པས་གསོད་ཟེར་ན། རྔོན་པ་གཡོ་ཅན་རྣམས་ཀྱིས་རི་དྭགས་གསོད་པའི་སྐབས་སུ། ནགས་ཁྲོད་དང་འདྲ་བའི་རས་ལྗང་ཁུ་ལ་སོགས་པ་མགོ་ལ་དཀྲིས་ནས། ཟུར་དུ་གླིང་བུ་དང༌། པི་ཝང་སོགས་སྒྲ་སྙན་པ་ཞིག་བཏང་སྟེ། རི་དྭགས་ཐམས་ཅད་རྩྭ་ཟ་བའི་འཕྲོ་ནའང་ཁ་ཆ་རེ་སྒྲ་སྙན་པ་དེ་ཉན་ནས་སྡོད་པའི་སྐབས་དུག་མདའ། མེ་མདའ་ལ་སོགས་པ་བརྒྱབ་ནས་སྲོག་དོར་འགྲོ་བ་རེད། སྣ་དྲི་ལ་ཆགས་པས་བུང་བ་མེ་ཏོག་རུ་འཐུམ་ཟེར་ན། མེ་ཏོག་པདྨ་ཕར་ཁ་བྱེ་ནས་ཡོད་པའི་སྐབས་སུ། བུང་བ་རྣམས་ང་དེ་རུ་འཐུམས་ནས་ཤི་རུ་འགྲོ་གི་ཡིན་བསམ་པ་མེད་ན་ཡང་སྣ་དེ་དྲི་ལ་ཆགས་ནས་མེ་ཏོག་དེ་ལ་འཁོར་ནས་བསྡད། དེ་ནས་གློ་བུར་དུ་ཉི་མ་སྒྲིབ་པ་སོགས་བྱུང་ན། མེ་ཏོག་པདྨ་དེ་ཁ་ཟུམ་ནས་བུང་བ་དེ་དེའི་ནང་དུ་འཐུམས་ནས་ཤི་འགྲོ་བ་ལྟ་བུ་དང༌། ལྕེ་རོ་ལ་ཆགས་པས་ཉ་མོ་ལྕགས་ཀྱུས་འཛིན་ཟེར་ན། ཉ་པ་གཡོ་ཅན་རྣམས་ཀྱིས་ལྕགས་ཀྱུའི་རྩེ་ལ་འབུ་དང༌། ཤ་ལ་སོགས་པའི་ཟ་རྒྱུ་དང་སྦྲགས་ནས་རྒྱ་མཚོ་ལ་མར་གཏོང་བའི་སྐབས་སུ། ཉ་ཐམས་ཅད་ང་ཡ་རྐན་དེ་ཕར་ལ་བསྐོན་དུ་འགྲོ་གི་ཡིན་བསམ་པ་མེད་ཀྱང༌། ཟ་རྒྱུ་ཞིག་འདུག་བསམས་ནས་དེ་རུ་ཡོང༌། ལྕགས་ཀྱུ་ལ་སོ་བཏབ་པ་དང་ཡ་རྐན་ལ་ལྕགས་ཀྱུ་ཐོགས་ནས་ཤི་འགྲོ་བ་ཡིན། ལུས་རེག་བྱ་ལ་ཆགས་པས་གླང་ཆེན་འདམ་དུ་བྱིང་ཟེར་ན། རྒྱ་གར་དང༌། རྒྱ་ནག་སོགས་ཚ་བ་ཆེ་སའི་ཡུལ་དེ་ཚོ་ལ་གླང་པོ་ཆེ་རྣམས་ཚ་བས་གདུངས་ནས་མཚོ་ལ་གཟུགས་པོ་ཕྱེད་ཙམ་ནུབ་སྟེ་སྡོད་པའི་སྐབས་སུ། གླང་པོ་ཆེ་དེ་གཟུགས་པོ་ལྗིད་གོག་ཆེ་དྲགས་པའི་དབང་གིས་འདམ་དུ་མར་མར་ནུབ། མཐར་ཁོ་རང་གིས་ཀྱང་ཡར་ཐོན་ཡང་མ་ཐུབ། མིས་འཐེན་ཀྱང་མ་ཐུབ་པར་ཤི་འགྲོ་བ་ལྟ་བུ་རེད། དོན་དུ་གཟུགས་སྒྲ་དྲི་རོ་རེག་བྱ་དེ་ཚོ་ལ་ཆགས་ཤིང་ཞེན་པས་ཀུན་ནས་བསླངས་ཏེ། སེམས་ཡེངས་ནས་ཤོར་ན་ཆོས་ཉན་ནའང་ཆོས་མི་ཐོས་པ་རེད། ཡིད་དེ་ཡང་སྔར་སོང་བག་ཆགས་ཀྱི་རྗེས་གཅོད་པ། མ་འོངས་ཉོན་མོངས་ཀྱི་མདུན་བསུ་བ། ད་ལྟར་རྟོག་པ་རྐྱེན་དབང་དུ་ཤོར་བ་དང༌། དེ་ཡང་སྔར་སོང་བག་ཆགས་ཀྱི་རྗེས་གཅོད་པ་ཟེར་ན། སྔ་མ་ལ་འདི་འདྲ་ཞིག་བྱས། ལོ་གཞོན་དུས་འདི་དང་འདི་ལྟ་བུ་བྱས་པ་ཡིན་བསམ་པ་དང༌། ལོ་སྔོན་མ་ལ་འདི་འདྲ་བྱས་པ་ཡིན་ཡག་པོ་ཞིག་བྱུང་སོང༌། འདི་ཡག་པོ་བྱུང་མ་སོང་བསམ་པ་ལ་སོགས་བསམ་བློ་མང་པོའི་རྗེས་སུ་འབྲངས་སོང་ན། ཆོས་ཉན་པའི་སྐབས་སུ་ཆོས་གོ་གི་མ་རེད། ཐུན་བྱས་པའི་སྐབས་སུའང་དམིགས་པ་གསལ་འདེབས་ཐུབ་ཀྱི་མ་རེད། སྔ་མ་ལས་དང་བྱ་བ་གང་བྱས་པ་དེ། ཡག་པོ་ཞིག་བྱུང་ནའང་བྱུང་ཚར་བ་རེད། དེ་ལ་བསྐྱར་དུ་ཡག་ཏུ་གཏང་རྒྱུ་གང་ཡང་མེད་རེད། སྡུག་ཅག་ཞིག་བྱུང་ནའང་བྱུང་ཚར་བ་རེད། དེ་ལ་བསྐྱར་དུ་བཟོ་བཅོས་རྒྱག་རྒྱུ་གང་ཡང་མེད་རེད། དེ་སོང་ཙང༌། རྒྱལ་སྲས་རིན་པོ་ཆེས།
སྔོན་བྱས་བདེ་སྡུག་ཆུ་ཡི་རི་མོ་འདྲ། །ཟིན་པ་རྗེས་མེད་ཡིན་གྱི་རྗེས་མ་གཅོད། །ཅིས་ཀྱང་དྲན་ན་འབྱོར་རྒུད་འདུ་འབྲལ་སོམས། །ལྟོས་ཐུབ་ཆོས་ལས་འདུག་གེ་མ་ཎི་བ། །ཞེས་གསུངས་པ་ལྟ་བུ་དང༌། མ་འོངས་ཉོན་མོངས་ཀྱི་མདུན་བསུ་བ་ཟེར་ན། སང་འདི་བྱ་དགོས། གནངས་འདི་བྱ་དགོས། ཟླ་བ་རྗེས་མ་ལ་འདི་བྱ་དགོས། ལོ་རྗེས་མ་ལ་འདི་བྱ་གི་ཡིན་བསམ་ན།
སང་དང་འཇིག་རྟེན་ཕྱི་མ་གཉིས། །སྔོན་དུ་གང་འོང་གཏོལ་མེད་པས། །སང་གི་ཚིས་ལ་མི་འབད་པར། །ཕྱི་མའི་དོན་ལ་འབད་པར་བྱ། །ཞེས་གསུངས། བསམ་བློ་ཡག་པོ་བཏང་ན་སང་འདི་ཉེ་བོ་ཞིག་རེད་དེ། སང་སྔོན་ལ་ཡོང་དང་སྐྱེ་བ་ཕྱི་མ་སྔོན་ལ་ཡོང་ངེས་པ་མེད་པས། སྐྱེ་བ་ཕྱི་མའི་དོན་མ་གྲུབ་པར་སང་གི་དོན་དེ་བྱས་པ་ཡིན་ན། གལ་སྲིད་སྐྱེ་བ་ཕྱི་མ་སྔོན་ལ་བྱུང་ཚེ། སང་གི་དོན་ཡང་འགྲུབ་རྒྱུ་མེད་པ། ཕྱི་མའི་དོན་ཡང་མེད། གང་ཡང་མེད་པ་ཞིག་འགྲོ་བ་རེད། མ་འོངས་པར་འདི་བྱ་དགོས་བསམ་པ་དེ་རང་གཞན་སུ་ལའང་ཐོག་ཏུ་ཁེལ་བ་ཤིན་ཏུ་དཀའ་བ་ཡིན། དཔེར་ན་གྲོག་པོ་སྐམ་པོ་ལ་ཉ་རྒྱ་ཞིག་བཙུགས་ནས་བཞག །མ་འོངས་པ་ལ་འདི་རུ་གཅིག་བྱས་ན་ཆུ་འདྲ་ཐོན་འོང༌། ཆུ་ཐོན་ན་ཉ་འདྲ་ཡོང་མདོག་ཁ་པོ་རེད། དེ་འདྲ་བྱུང་ན་འདི་ལ་ཐེབས་ཡོང་བསམ་ན་ཡང༌། དེར་ལོ་སྟོང་དུ་ཉ་རྒྱ་བཙུགས་ནའང་ཉ་རྡོག་པོ་གཅིག་ཐེབས་རྒྱུ་དཀའ་བ་རེད།
ཕྱི་ཚིས་གྲབས་ཤོམ་གྲོག་སྐམ་ཉ་རྒྱ་འདྲ། །བསམ་པའི་ཐོག་ཏུ་མི་བབ་འདོད་འདུན་བསྐྱུང༌། །ཅིས་ཀྱང་དྲན་ན་ནམ་འཆི་ཆ་མེད་སོམས། །ལྟོས་ཐུབ་ཆོས་ལས་འདུག་གེ་མ་ཎི་བ། །ཞེས་གསུངས་པ་ལྟ་བུ་དང༌། དེར་མ་ཟད།
མ་འོངས་པ་ཡི་མདུན་མ་བསུ། །མ་འོངས་པ་ཡི་མདུན་བསུས་ན། །ཟླ་བ་གྲགས་པའི་ཕ་དང་འདྲ། །ཟེར་བས་སྔར་མི་དབུལ་པོ་ཞིག་གིས། ནས་མང་པོ་རྙེད་དེ། ནས་དེ་སྣོད་ཅིག་གི་ནང་དུ་བླུགས་ཏེ། ཁོ་རང་སྡོད་སའི་ཐོག་ལ་ཡར་བཀལ། ཁོ་རང་དེའི་འོག་ཏུ་ཉལ། ཁོའི་བསམ་བློ་ལ་ད་ལྟར་ང་ལ་ནས་ཏོག་ཙམ་ཞིག་འདུག །ད་དུང་འདི་ཞིང་ལ་བཏབ་ན་མ་འོངས་པ་ལ་ནས་མང་པོ་ཞིག་ཡོང་མདོག་ཁ་པོ་རེད། ནས་དེ་མང་པོ་ཞིག་བྱུང་ན་ཁང་པ་ཞིག་ཀྱང་བཟོ། དེ་ནས་ང་ལ་མནའ་མ་ཞིག་ཀྱང་དགོས་ས་རེད། མནའ་མ་ཞིག་བསུས་པ་ཡིན་ན་དེ་ལ་པུ་གུ་ཞིག་གཏན་གཏན་སྐྱེ་འོང༌། པུ་གུ་ཞིག་སྐྱེ་ན་དེ་ལ་མིང་ག་འདྲ་ཞིག་བཏགས། མིང་དྲག་པ་ག་འདྲ་ཞིག་བཏགས་ན་ཡག་ཡོང་བསམ་པ་དང་ཟླ་བ་དེ་ཤར། ཨ་ཙི་རྟེན་འབྲེལ་ཡང་ཡག་པོ་བྱུང༌། ངའི་པུ་གུ་དེའི་མིང་ལ་ཟླ་བ་གྲགས་པ་བཏགས་གི་ཡིན་བསམ། དེའི་འཕྲོ་ལ་ནས་དོ་བོ་དེའི་སྟེང་དུ་ཙི་ཙི་བསླེབས་ནས་ཐག་པ་དེ་ཟོས། དེ་ནས་ཐག་པ་དེ་ཆད་ནས་དོ་བོ་དེ་ཁོ་རང་གི་སྟེང་དུ་མར་ལྷུང་སྟེ། ནས་དོ་བོ་དེའི་འོག་ཏུ་ཤི་བ་རེད། དཔེ་དེ་བཞིན་དུ་སང་འདི་བྱེད་དགོས། གནངས་འདི་བྱེད་དགོས་བསམ་པ་ཐམས་ཅད་ཀྱང་ཐོག་ཏུ་ཁེལ་བ་མེད་བསམས་ནས་མ་འོངས་ཉོན་མོངས་ཀྱི་མདུན་མི་བསུ། ད་ལྟར་རྟོག་པ་རྐྱེན་དབང་དུ་སོང་བ་ཟེར་ན། ད་ལྟར་གོང་དུ་ཞུས་པ་ནང་བཞིན་གཟུགས་སྒྲ་དྲི་རོ་རེག་བྱ་ལ་སོགས་པ་རྣམས་ཀྱི་རྗེས་སུ་འབྲངས་ནས། བསམ་བློ་འདྲ་མི་འདྲ་གང་ཤར་ན་ཡང་དེ་ཚོ་ཐམས་ཅད་ནི། ཐུན་བྱེད་པའི་གནས་སྐབས་སུ་ཡེངས་འགྲོ་བ་དང༌། ཆོས་ཉན་པའི་གནས་སྐབས་སུ་ཆོས་ཀྱི་སྒྲ་དེ་ཐོས་པའི་བར་ཆད་བྱེད་རྒྱུ་ཞིག་མ་གཏོགས་གང་ཡང་མེད་པས།
འཕྲལ་གྱི་བྱ་བཞག་རྨི་ལམ་སོ་ཚིས་འདྲ། །འབད་པ་དོན་མེད་ཡིན་གྱི་སྐྱུར་ལ་ཐོངས། །ཆོས་མཐུན་ཟས་ཀྱང་ཞེན་མེད་རྒྱ་ཡིས་ཐོབ། །བྱ་བྱེད་སྙིང་པོ་མེད་དོ་མ་ཎི་བ། །ཞེས་གསུངས་པ་ལྟ་བུ་ཡིན། དེའི་ཕྱིར་ན་དུས་གསུམ་གྱི་བྱ་བཞག་ལ་གཡེང་བའི་རྣམ་པར་རྟོག་པ་ཐམས་ཅད་གཡུགས་བཞག་ནས། ཆོས་ཀྱི་ཚིག་དོན་དེའི་ཐོག་ཏུ་སེམས་གཞན་དུ་མ་ཡེངས་པའི་སྒོ་ནས་ཉན་པ་ཤིན་ཏུ་གལ་ཆེ་བ་ཡིན་གསུངས།
ལྔ་པ་ཡིད་ནང་དུ་བསྡུས་པ་ཟེར་ན། ད་མ་ཡེངས་པ་ཞིག་བྱེད་ཀྱི་ཡིན། བླ་མ་འདིས་གསུངས་པའི་ཚིག་གཅིག་ཀྱང་ཆད་ལྷག་མེད་པ་ངེས་པ་ཞིག་བྱེད་ཀྱི་ཡིན་བསམས་ནས། ཁ་ཡང་བཙུམ། མིག་ཀྱང་བཙུམས་ནས་ཚིག་དོན་རེ་རེ་བཞིན་སྤར་འཛིན་འདྲ་ཞིག་བྱས་ཁུལ་བྱས་ན་ཡང༌། ཆོས་ཚིག་གཅིག་ཟིན་དུས་གཅིག་ཤོར། གཉིས་ཟིན་དུས་གཉིས་ཤོར། སྲོག་རླུང་ཡང་འཕར། སྟོད་ལ་ཟུག་བརྒྱབ། བླ་མས་གསུངས་པ་ཐམས་ཅད་ངེས་པའི་དུས་མི་འབྱུང་བ་ཡིན། དཔེར་ན༑ དྲེད་མོང་གིས་ཕྱི་བ་རྐོ་བ་དང་འདྲ། དྲེད་མོང་གི་སེམས་ལ་ཕྱི་བ་མང་པོ་ཆབས་ཅིག་ལ་བཟུང་ནས་ཟ་གི་ཡིན་བསམས་ནས། ཕྱི་བ་གཅིག་བཟུང་འོག་ལ་མནན། ཡང་གཅིག་བཟུང་བ་དང་གཅིག་པོ་དེ་ཤོར། ཡང་གཅིག་བཟུང་དུས་གཅིག་ཤོར་ནས་མཐར་གཅིག་ཀྱང་བཟའ་རྒྱུ་མེད་པར་ལུས་པ་ལྟ་བུ་ཡིན། དེ་ཙམ་དུ་མ་ཟད་རིག་པ་ནང་དུ་ཧ་ཅང་སྒྲིམ་དྲགས་ན་གཉིད་ཁུག་པ་དང༌། ཡང་ན་རླུང་ཤས་འཕར་བ་དང༌། སེམས་སྐྱིད་པོ་མེད་པ་ཤར་བ་ལ་སོགས་པ་འབྱུང་བ་ཡིན།
དྲུག་པ་སྐྱོ་བས་ཉན་པ་ནི། ཆོས་ཉན་པའི་གནས་སྐབས་སུ་ཆོས་ཐུན་རིང་དྲགས་པ་དང༌། སྟེང་ནས་ཉི་ཆར་གྱིས་གདུང་བ་དང༌། འོག་ནས་རླན་གཤེར་གྱིས་འཁྱགས། བར་དུ་ཁ་སྐོམ། གྲོད་པ་ལྟོགས། གཉིད་ཀྱང་ཁུག་སྟེ་དཀའ་ལས་ཁག་པོ་བྱུང་བའི་སྐབས། ཨ་ཙི་དེ་འདྲའི་ཆོས་ཐུན་རིང་པོ། མཐའ་བཅད་རོགས་བྱས་ན། སྣང་གྲགས་ཞིག་བཏང་རོགས་བྱས་ན། གང་དྲག་བསམ་པ་ལ་སོགས་པའི་སེམས་སྐྱོ་ལྷང་ངེ་བའི་སྒོ་ནས་ཉན་སྙིང་མི་འདོད་བཞིན་དུ་མ་བསྡད་རང་བསྡད་ལྟ་བུ་དང༌། དད་པ་ཡང་མེད། དག་སྣང་ཡང་མེད་པས་ཆོས་ཉན་ན་ཆོས་ཉན་པའི་ཕན་ཡོན་དེ་ཕར་བཞག །ད་དུང་ཡང་སྐྱེ་བ་ཕྱི་མ་རྣམས་སུ་དམ་པའི་ཆོས་ཉན་པའི་སྒྲ་ཙམ་ཡང་མི་ཐོས་པའི་སར་སྐྱེ་བའི་ཉེར་ལེན་བྱེད་པ་ཡིན། འོ་དེའི་ཕྱིར་ན་ད་ལྟར་ཆོས་ཉན་པའི་སྐབས་སུ། སྤྱིར་མཇལ་བར་དཀའ་བ་སངས་རྒྱས་ཀྱི་བསྟན་པ་རིན་པོ་ཆེ་དང་མཇལ། འཕྲད་པར་དཀའ་བ་ལམ་མ་ནོར་བར་སྟོན་པའི་བླ་མ་དགེ་བའི་བཤེས་གཉེན་དང་ཞལ་མཇལ། ཐོས་པར་དཀའ་བ་དམ་པའི་ཆོས་ཀྱི་སྒྲ་རང་གི་རྣ་བའི་ལམ་དུ་ཉན་རྒྱུ་ཡོད་པ་སོགས་འདི་འདྲའི་ཆ་རྐྱེན་བཟང་པོ་འཛོམས་པ་འདི། རང་བཞིན་གྱིས་སྟབས་ལེགས་དང༌། སྟེས་དབང་གིས་བྱུང་བ་མ་ཡིན་པར་སྔོན་བསོད་ནམས་དཔག་ཏུ་མེད་པར་བསགས་པའི་འབྲས་བུ་ཡིན་བསམ། གསང་བ་བསམ་གྱིས་མི་ཁྱབ་པའི་མདོ་ལས་ཀྱང༌།
འཇིག་རྟེན་སངས་རྒྱས་འབྱུང་བ་བརྒྱ་ལམ་སྟེ། །མི་ཡི་ལུས་ནི་ཚེགས་ཀྱིས་རྙེད་པ་ཡིན། །ཨེ་མ་དད་པ་དང་ནི་ཆོས་ཉན་པ། །འདི་འདྲར་བསྐལ་པ་བརྒྱར་ཡང་རྙེད་པར་དཀའ། །ཞེས་གསུངས་པའི་དོན་ཇི་བཞིན་དྲན་པའི་སྒོ་ནས་རང་ཆོས་ཉན་པ་དེ་ལ་དགའ་བཞིན་སྤྲོ་བཞིན་པར། བླ་མ་འདིས་ཆོས་ཐུན་ཁོ་རང་བར་མ་ཆད་པར་ཉིན་མཚན་རྟག་ཏུ་གོ་སྦྲེལ་དུ་གསུངས་ན་ཡང་སུན་པ་དང་སྐྱོ་བའི་རྣམ་པ་སྐད་ཅིག་ཙམ་ཡང་བྱེད་རེ་བསམས་ནས། རང་གི་སེམས་ལ་རང་གིས་དཔའ་བཀོང་ནས་ཉན་དགོས་པ་ཡིན།
གསུམ་པ་མི་འཛིན་པ་ལྔ་ནི། ཚིག་འཛིན་ལ་དོན་མི་འཛིན་པ། དོན་འཛིན་ལ་ཚིག་མི་འཛིན་པ། བརྡ་མ་འཕྲོད་པར་འཛིན་པ། གོང་འོག་ནོར་ནས་འཛིན་པ། ལོག་པར་འཛིན་པ་དང་ལྔ་སྤང་བར་བྱའོ། །དེ་ལ་དང་པོ་ཚིག་འཛིན་ལ་དོན་མི་འཛིན་པ་ཞེས་བྱ་བ་ནི། མི་ཁ་ཤས་ཀྱིས། ཆོས་ཉིད་ཟབ་མོ་སྟོང་པ་ཉིད་ཀྱི་དོན་ཞེས་བྱ་བ་དེ་ཡོད་ཟེར་བ་ཙམ་ཞིག་མ་གཏོགས་པར་མིག་གིས་མཐོང་རྒྱུ་ནི་མེད་པ། ལག་ཏུ་བསྟན་རྒྱུ་ནི་མེད། ནང་ན་སྟོང་ཉིད་ཀྱི་དོན་ཡོད་པ་ཕྱི་མི་ཡིས་ནི་མི་མཐོང་བས། སྟོང་ཉིད་ཀྱི་དོན་དང་དོན་དམ་ཟེར་བ་དེ་མ་བྱུང་ན་མ་བྱུང༌། ཚིག་ཅིག་བཤད་རྒྱུ་མེད་ན་ཚུར་གཅིག་དྲིས་ན་ཕར་ལན་རྒྱག་རྒྱུ་མེད་པས་ངོ་ཚ། འདོན་པ་ཞིག་སྐྱོར་རྒྱུ་མེད་ན་མ་འགྲིགས་པས་ཚིག་དེ་གལ་ཆེ་བར་འདུག་བསམས་ནས། ཚིག་ཁོ་ན་ལ་ནན་ཏན་དུ་བྱས། དོན་ཟབ་མོ་ལ་རྟོག་དཔྱོད་གང་ཡང་མི་བྱེད་པ་དེ་ནི། བྱིས་པས་མེ་ཏོག་བཏུ་བ་དང་འདྲ་གསུངས། དེ་ཡང་པུ་གུ་ཆུང་ཆུང་གིས་མེ་ཏོག་ཕྱེ་མ་འདྲ་མི་འདྲ་མང་པོ་བསྒྲུགས་ནས། ཞྭ་མོ་དང༌། དོ་ཤལ་འདྲ་བཅོས་ཤིང་འདྲ་ཆགས་ཆགས་གང་བྱས་ནའང༌། མེ་ཏོག་སྐམ་རིམ་བཞིན་རལ་ནས་མཐར་ཕན་ཐོགས་རྒྱུ་གང་ཡང་མེད་པ་རེད། དེ་བཞིན་ཚིག་ཙམ་གཙོ་བོར་བྱས། དོན་ཟབ་མོ་ལ་རྟོག་དཔྱོད་མི་བྱེད་པ་ནི། ཡང་ཨ་འུ་ནེ་ཙོས་མ་ཎི་བཏོན་པ་དང་འདྲ་བ་ཡིན། དཔེར་ན་བྱ་ནེ་ཙོ་ལ། ཨ་འུ་ནེ་ཙོ། འབུ་མ་ཟ། སྡིག་པ་འོང༌། ཨོཾ་མ་ཎི་པདྨེ་ཧཱུཾ་ལབ་དང་བྱས་ན། ནེ་ཙོ་དེས་ཁ་ནས་ཀྱང༌། ཨ་འུ་ནེ་ཙོ། འབུ་མ་ཟ་སྡིག་པ་འོང༌། ཨོཾ་མ་ཎི་པདྨེ་ཧཱུཾ་ཞེས་ང་རང་ཚོས་ཕར་ལབ་པ་ལྟར་དུ་ཚུར་ལབ་ན་ཡང༌། དེའི་དོན་དེ་གང་ཡང་ཧ་མི་གོ་བས། མདུན་དུ་འབུ་ཞིག་བྱུང་ན་གསོད་པ་རེད། དེ་བཞིན་དུ་ཚིག་ཙམ་ཤེས། དོན་ཟབ་མོ་ལ་རྟོག་དཔྱོད་གང་ཡང་མ་བྱས་ན་ཚིག་ཙམ་གྱིས་ཕན་ཐོགས་རྒྱུ་གང་ཡང་མེད།
གཉིས་པ་དོན་འཛིན་ལ་ཚིག་མི་འཛིན་པ་ཟེར་ན། མི་ཁ་ཤས་ཀྱིས། ཆོས་ཉིད་ཟབ་མོ་སྟོང་པ་ཉིད་ཀྱི་དོན་དེ་མ་རྟོགས་ན་སངས་རྒྱས་ཀྱི་གོ་འཕང་རིན་པོ་ཆེ་མི་ཐོབ། དེའི་དབང་གིས་དོན་དེ་ཤིན་ཏུ་ནས་ཀྱང་གལ་ཆེ་བར་འདུག །ཚིག་ཤེས་ནའང་འགྲིག །མ་ཤེས་ནའང་འགྲིག །ཚིག་སྐམ་པོ་ཐ་སྙད་བཤད་པའི་རོ་རེད་ཟེར་ནས། གསུང་སྒྲོས་ཀྱི་ཚིག་ལ་ནན་ཏན་དང་ཞུ་དག་འདྲ་བོ་གང་ཡང་མི་བྱེད་པར། དོན་དམ་ཟབ་མོ་ཞིག་ལ་རང་རྩེ་གཅིག་ཏུ་འབད་པར་བྱེད་པ་དེ་ཡང་ཅུང་ཟད་ནོར་བ་སྟེ།
ཐ་སྙད་ལ་ནི་མ་བསྟེན་པར། །དམ་པའི་དོན་ནི་རྟོགས་མི་འགྱུར། །དམ་པའི་དོན་ནི་མ་རྟོགས་ན། །མྱ་ངན་འདས་པ་འཐོབ་མི་སྲིད། །ཅེས་གསུངས་པ་དང༌། གསང་སྔགས་ལུང་གི་སྒོ་བཞིའི་ནང་ནས་ཀྱང༌།
དོན་དམ་གསལ་འདེབས་བརྗོད་པ་ཚིག་གི་སྒོ། །ཞེས་གསུངས་པས། དེའི་ཕྱིར་ན་དོན་གཅིག་པུ་ཞིག་ལ་ནན་ཏན་དུ་འཛིན་ཁུལ་བྱས། ཚིག་ལ་རྟོག་དཔྱོད་མི་བྱེད་པ་དེ་ཡང་མ་ཡིན།
གསུམ་པ་བརྡ་མ་འཕྲོད་པར་འཛིན་པ་ཟེར་ན། སངས་རྒྱས་ཤཱཀྱ་ཐུབ་པས་གསུངས་པའི་མདོ་དང་རྒྱུད་ལ་སོགས་པ་དེ་དག་ཐམས་ཅད་མཐའ་དྲུག་དང༌། ཚུལ་བཞིའི་སྒོ་ནས་ཤིན་ཏུ་ནས་ཀྱང་དོན་བཅིངས་ཏེ། སྦས་ཤིང་གབ་པའི་ཚུལ་དུ་ཡོད་པ་དེ་དག་རྣམས་ང་རང་ཚོས་ཏིག་ཚོད་ཧ་མ་གོ་ན། དེ་དག་སྒྲ་དྲང་ཐད་དང༌། རང་ས་རང་ས་རུ་གོ་བ་རུ་བླངས་ན་ལོག་པ་རུ་འགྱུར་འགྲོ་བ་ཡིན། འོ་དེའི་ཕྱིར་ན་མཐའ་དྲུག་དང་ཚུལ་བཞི་རྣམས་ཧ་གོ་དགོས་པ་ཡིན། མཐའ་དྲུག་ཚུལ་བཞི་དེ་གང་རེད་ཟེར་ན། མཐའ་དྲུག་དེ་ལའང་སྤྱིའི་མཐའ་དྲུག་དང༌། བྱེ་བྲག་གི་མཐའ་དྲུག་དང་གཉིས། དང་པོ་སྤྱིའི་མཐའ་དྲུག་དེ་གང་རེད་ཟེར་ན། དྲང་དོན་དང་ངེས་དོན་དང་གཉིས། སྒྲ་ཇི་བཞིན་པ་དང་ཇི་བཞིན་མ་ཡིན་པ་དང་གཉིས། དགོངས་པ་ཅན་དང་དགོངས་པ་ཅན་མ་ཡིན་པ་དང་གཉིས། དང་པོ་དྲང་དོན་ཟེར་བ་དེ་གང་ཡིན་ཟེར་ན། ལས་དང་པོ་བ་སྐལ་བ་ངན་པ་ལྟ་བུ། ཆོས་ཉིད་ཟབ་མོ་སྟོང་པ་ཉིད་ཇི་བཞིན་རྟོགས་མི་ནུས་པ་ལ་ཀུན་རྫོབ་རྣམ་པར་བཞག་པའི་ཚིག་གཙོ་བོ་བཏོན་ནས་གསུངས་པ་དེ་དག་ཐམས་ཅད་ནི་དྲང་བའི་དོན་ཞེས་བྱ་བ་ཡིན། རྗེ་བཙུན་མི་ལ་རས་པའི་ཞལ་ནས་ཀྱང༌།
མི་མངོན་ནམ་མཁའི་དབྱིངས་རོལ་ནས། །རྫོགས་པའི་སངས་རྒྱས་ཞལ་རྫུན་མཁན། །དྲང་དོན་གྱི་བསླུ་བྲིད་གསུངས་གསུངས་ནས། །ངེས་པའི་དོན་ལ་རྟོགས་དུས་མེད། །ཐ་སྙད་སྤོངས་ཤིག་རས་ཆུང་པ། །ཞེས་གསུངས་པ་ཡིན། ངེས་པའི་དོན་དེ་གང་ཡིན་ཟེར་ན། དེ་ལས་བློ་མཆོག་ཏུ་གྱུར་པ། ངེས་དོན་བློ་ལ་ཤོང་བའི་ནུས་པ་ཡོད་པའི་གང་ཟག་ལ་དྲང་དོན་ཙམ་གྱིས་མགོ་བོ་བསྐོར་ནས་བཞག་ན་རྫུན་པ་ཙམ་དུ་སོང་བས་སྙིང་པོ་གང་ཡང་མེད་པས། དེ་ཚོ་ལ་ངེས་པའི་དོན་ཁོ་ན་ནན་ཏན་དུ་བསྟན་པ་ནི། རྒྱུད་བརྟག་པ་གཉིས་པ་ལས།
སྒོམ་མེད་སྒོམ་པ་པོ་ཡང་མེད། །ལྷ་མེད་སྔགས་ཀྱང་ཡོད་པ་མིན། །སྤྲོས་པ་མེད་པའི་རང་བཞིན་ལ། །ལྷ་དང་སྔགས་ནི་ཡང་དག་གནས། །ཞེས་གསུངས་པ་ལྟར་དུ་ངེས་དོན་དགོངས་པ་གཙོ་བོར་བསྟན་ནས་གསུངས་པ་དེ་ངེས་དོན་ཡིན། སྒྲ་ཇི་བཞིན་པ་ནི། དཀྱིལ་འཁོར་གྱི་ལས་རབ་འབྱམས་དང༌། ཆོ་ག་ཕྱག་ལེན་དང༌། དེ་དག་གི་དམིགས་རིམ་དང༌། གོ་རིམ་ལ་སོགས་པ་སྒྲ་བཞིན་དུ་གསུངས་པ་ལྟར་ཁ་ཐུག་ཏུ་གོ་བ་བླང་ཆོག །ལག་ལེན་དུ་བསྟར་ཆོག་པ་དེ་ཚོ་ཐམས་ཅད་ལ་སྒྲ་ཇི་བཞིན་པ་ཞེས་བྱ་བ་ཡིན།
དཀྱིལ་འཁོར་སོགས་དང་ཆོག་ཞིབ་ལས། །སྤྱོད་པ་ཇི་ལྟ་ཇི་ལྟར་གསུངས། །དོན་ཟབ་མིན་ཞེས་གང་ཡིན་པ། །དེ་ནི་ཇི་བཞིན་སྒྲས་གསུངས་པའོ། །ཞེས་གསུངས་པ་ལྟ་བུ་ཡིན། སྒྲ་ཇི་བཞིན་མ་ཡིན་པ་ནི། གང་ཟག་ཤེས་རབ་ཅན་ཁ་ཤས་ཀྱིས་བླ་མ་མ་བསྟེན་པར་རང་སྟོབས་དང༌། ཕོ་ཚོད་ཀྱིས་ཁྲིད་དང་གདམ་ངག་ལ་བལྟས་ནས་ཉམས་ལེན་བྱེད་མཁན་འདྲ་བར་བྱུང་དོགས་ལ། དཔེར་ན། རྩ་བའི་རླུང་ལྔ་དང༌། ཡན་ལག་གི་རླུང་ལྔ་འདི་ཚོ་ལ་ཧ་མི་གོ་བའི་སྒྲ། ཀོ་ཊཱ་ཁྱ། ཀོ་ཊཱ་བ་ལ་སོགས་པ་སྒྲ་ཕྱིན་ཅི་ལོག་ཏུ་བསྟན་པ་འདི་དག་ཐམས་ཅད་ལ་སྒྲ་ཇི་བཞིན་མ་ཡིན་པ་ཞེས་བྱ་བ་ཡིན། དགོངས་པ་ཅན་ཟེར་ན་ལས་དང་པོ་བ་རྣམས་ཀྱིས་རྟོགས་པར་མི་ནུས་པ། ཤིན་ཏུ་ནས་ཀྱང་གསང་ཞིང་གབ་པ། སྦས་པའི་ཚུལ་དུ་གསུངས་པ་ཐམས་ཅད་ཡིན། དེ་ལའང་ཞུགས་པ་ལྡེམ་པོར་དགོངས་པ་ཞེས་བྱ་བ་ནི། ཉན་ཐོས་ལ་སོགས་པ་ཐེག་པ་དམན་པའི་གང་ཟག་ཐམས་ཅད་ལ། གཟུགས་མེད་སྒྲ་མེད་དྲི་མེད་སོགས་ཐེག་ཆེན་གྱི་ཆོས་རྒྱ་ཆེན་པོ་བསྟན་ན། དེ་ཚོ་བློ་ལ་མི་ཤོང་བ་ཡིན།
སྔོན་མ་ཇོ་བོ་རྗེ་དཔལ་ལྡན་ཨ་ཏི་ཤའི་དྲུང་དུ་དགེ་སློང་སྤྱོད་ལམ་མཛེས་པ༑ ཚུལ་ཁྲིམས་གཙང་མ་གཉིས་བྱུང་ནས། དེ་ལ་ཇོ་བོ་རྗེས་གང་ཟག་གི་བདག་མེད་བཤད་པའི་སྐབས་སུ་དད་དད་མོས་མོས་བྱས་པ་དང༌། ཆོས་ཀྱི་བདག་མེད་ལ་སོགས་པ་གསུངས་པའི་སྐབས་སུ་ཇོ་བོ་དེ་འདྲ་མ་གསུང་ཟེར་དངངས་སྐྲག་དང༌། ཨམ་ཆོག་ལ་ལག་པས་བཀབ་པ་བྱུང་བ་དང༌། སངས་རྒྱས་བཅོམ་ལྡན་འདས་ཀྱི་སྐུ་དུས་ལའང་ངེས་དོན་ཤུགས་ཆེན་པོ་གསུངས་པའི་སྐབས་སུ་ཉན་ཐོས་ཁ་ཤས་བློ་རུ་མ་ཤོང་ནས་ཁྲག་ཚལ་པ་སྐྱུགས་ནས་ཤི་བ་ལྟ་བུ་ཡིན། འོ་དེའི་ཕྱིར་ན་ཉན་ཐོས་ལ་སོགས་པ་ཐེག་པ་དམན་པའི་གང་ཟག་ལ། རྨི་ལམ་དང་སྒྱུ་མ་ལྟ་བུའི་གཟུགས་དང་སྒྲ་ལ་སོགས་པ་ཡོད་པ་ཙམ་ཞིག་ལ་དགོངས་ནས། གཟུགས་ལ་སོགས་པ་ཡོད་པ་ལྟར་དུ་བསྟན་པ་དེ་ཚོ་ཐམས་ཅད་ལ་ཞུགས་པ་ལྡེམ་པོར་དགོངས་པ་ཡིན། མཚན་ཉིད་ལྡེམ་པོར་དགོངས་པ་ཟེར་ན། ཆོས་ཐམས་ཅད་ཀུན་བཏགས་དང༌། གཞན་དབང་དང༌། ཡོངས་གྲུབ་སྟེ། ངོ་བོ་ཉིད་གསུམ་ལ་དགོངས་ནས། ཆོས་ཐམས་ཅད་མེད་པར་བསྟན་པ་དེ་ཚོ་ཐམས་ཅད་མཚན་ཉིད་ལྡེམ་པོར་དགོངས་པ་ཡིན། གཉེན་པོ་ལྡེམ་པོར་དགོངས་པ་ཞེས་བྱ་བ་དེ་བུ་མོ་དུལ་བ་ལུང་བསྟན་པའི་མདོ་ལས།
འདོད་ཆགས་ཉིད་ཀྱིས་འདོད་ཆགས་འཇོམས། །ཞེས་གསུངས་པ་ལྟར་དང༌། རྒྱུད་བརྟག་པ་གཉིས་པ་སོགས་ལས།
ཇི་ལྟར་རྣ་བར་ཆུ་ཞུགས་པར། །ཆུ་གཞན་གྱིས་ནི་དགུག་པར་བྱ། །དེ་བཞིན་འདོད་ཆགས་མེས་གདུང་བ། །འདོད་ཆགས་ཉིད་ཀྱིས་འཇོམས་པར་བྱ། །ཞེས་གསུངས་པ་ལྟར་དུ། དཔེར་ན་རྣ་བའི་ནང་དུ་ཆུ་ཞུགས་ན། དེ་འདོན་པའི་ཐབས་ལ། གཞན་གང་གིས་ཕན་མི་ཐོགས་པར་བསྐྱར་དུ་ཨམ་ཆོག་ལྟེམས་ཀྱིས་གང་བར་ཆུ་བླུགས་ན། ཆུ་སྔོན་མར་ཞུགས་པ་དེ་ཆུ་རྗེས་མ་དེས་ཚུར་དྲངས་ནས་ཐོན་འོང་བ་ལྟ་བུ་དང༌།
ཇི་ལྟར་མེ་ཡིས་ཚིག་པ་ལ། །མེ་ཉིད་ལ་ནི་བསྲོ་བར་བྱ། །ཞེས་མེས་ཚིག་པའི་རྨ་དེ་ཚ་འུར་འུར་བྱས་ནས་ཁྱོན་ནས་མ་དྲག་ན། མེ་ཚིག་མེར་གཏུགས་ཟེར་བ་ལྟར་དུ་བསྐྱར་དུ་མེ་ཁོ་རང་ལ་ཕར་གཏུགས་བཞག་ན་ཟུག་ཆག་འགྲོ་བ་རེད། དེ་བཞིན་དུ་འདོད་ཆགས་ཀྱི་སྒོ་ནས་དཀའ་ངལ་ཆེན་པོ་སྤྲད་པ་དེ་ལ་འདོད་ཆགས་ཁོ་རང་གི་སྒོ་ནས་སྤང་བྱ་ལམ་དུ་ཁྱེར་ནས་ཉམས་སུ་བླངས་ན། འདོད་ཆགས་ཁོ་རང་གིས་འདོད་ཆགས་སྦྱངས་ཏེ། སོ་སོར་རྟོག་པའི་ཡེ་ཤེས་མངོན་དུ་གྱུར་པ་དེ་འདྲ་ཡོད་པ་ཡིན། སྤང་བྱ་ལམ་དུ་བྱེད་པ་དེ་དག་ཐམས་ཅད་ནི་གཉེན་པོ་ལྡེམ་པོར་དགོངས་པ་ཡིན། བསྒྱུར་བ་ལྡེམ་པོར་དགོངས་པ་ཞེས་བྱ་ནི། སྒྲ་ཕྱིན་ཅི་ལོག་ལྟ་བུ་རུ་གསུངས་ནས།
ཁྱོད་ཀྱིས་སྲོག་ཆགས་གསད་པར་བྱ། །རྫུན་གྱི་ཚིག་ཀྱང་སྨྲ་བར་བྱ། །མ་བྱིན་པ་ཡང་ཁྱོད་ཀྱིས་ལོངས། །གཞན་གྱི་བུད་མེད་བསྟེན་པར་གྱིས། །ཞེས་གསུངས་པ་ལྟ་བུ་དང༌། མདོ་ལས་ཀྱང༌།
ཕ་དང་མ་ནི་གསད་བྱ་ཞིང༌། །རྒྱལ་པོ་གཙང་སྦྲ་ཅན་ཉིད་དང༌། །ཡུལ་འཁོར་འཁོར་དང་བཅས་བཅོམ་ན། །མི་དེ་དག་པར་འགྱུར་ཞེས་བྱ། །ཞེས་པ་ལ་སོགས་པ་དེ་ཚོ་ཐམས་ཅད་ཁ་ཐུག་ལྟར་ཉམས་སུ་བླངས་ན་དོན་ཕྱིན་ཅི་ལོག་ཏུ་འགྱུར་བ་ལ། དེ་ཚོའི་དགོངས་པ་གང་ཡིན་པ་དེ་ཚུར་བླངས་ནས་ཉམས་སུ་ལེན་པར་བྱེད་དགོས་པ་ཡིན།
བྱེ་བྲག་གི་མཐའ་དྲུག་ནི། གསང་སྔགས་ཐེག་པའི་དམིགས་བསལ་གྱི་མཐའ་དྲུག་ཡིན། དེ་ཡང་གསང་སྔགས་བླ་མའི་མཐའ་ཅན། བླ་མ་གདམ་ངག་གི་མཐའ་ཅན། གདམ་ངག་ལག་ལེན་གྱི་མཐའ་ཅན། ལག་ལེན་མྱོང་བའི་མཐའ་ཅན། མྱོང་བ་གྲུབ་པའི་མཐའ་ཅན། གྲུབ་པ་འབྲས་བུའི་མཐའ་ཅན་དང་དྲུག །གསང་སྔགས་བླ་མའི་མཐའ་ཅན་ཟེར་ན། གསང་སྔགས་རྡོ་རྗེ་ཐེག་པའི་སྒོར་འཇུག་པར་བྱེད་པ་ལ། བླ་མ་ཞིག་མ་བསྟེན་ན་གསང་སྔགས་ཀྱི་ཆོས་གང་འདྲ་ཉམས་སུ་ལེན། དབང་ག་ནས་ཞུ། རྒྱུད་ག་ནས་ཉན། ཁྲིད་ག་ནས་ཞུ། དེའི་ཕྱིར་གསང་སྔགས་རྡོ་རྗེ་ཐེག་པའི་སྒོར་འཇུག་པ་ལ་བླ་མ་ཞིག་ངེས་པར་བསྟེན་དགོས། བླ་མ་གདམ་ངག་གི་མཐའ་ཅན་ཟེར་ན། བླ་མའི་མིང་ཐོགས་པ་ཙམ་ལ་བསྟེན་པས་ཕན་མི་ཐོགས་པས། བླ་མ་གདམ་ངག་ཡོད་མཁན་ཞིག་དང༌། བླ་མ་བཅུད་དང་ལྡན་པ་ཞིག་ལ་བསྟེན་དགོས། གདམ་ངག་ལག་ལེན་གྱི་མཐའ་ཅན་ཟེར་ན༑ བླ་མ་དེ་གདམ་ངག་ཐོབ་ལོ་ཙམ་དང༌། གོ་ལོ་ཙམ་གྱིས་ཕན་མི་ཐོགས་པས། གདམ་ངག་དེ་བླ་མ་ཁོང་རང་གིས་ཐུགས་ཉམས་སུ་བཞེས། མྱོང་བ་ཐོན་ནས་ལག་ལེན་ཡོད་པ་ཞིག་དགོས་པ་མ་གཏོགས། གདམ་ངག་དེ་ཡང་ཁྲིད་མི་ཤེས། ལག་ལེན་མྱོང་བའི་མཐའ་ཅན་ཟེར་ན། ལག་ལེན་བསྟར་བའི་རྗེས་སུ་ཉམས་དང༌། རྟོགས་པ་དང༌། གོ་བ་ལ་སོགས་པ་ཡོད་པས། བླ་མ་མཚན་ཉིད་ལྡན་པ་དེས་རང་གིས་ཉམས་སུ་བླངས། མྱོང་བ་རྒྱུད་ལ་སྐྱེས་ནས། མྱོང་ཐོག་ནས་སློབ་མ་ལ་ཕར་ཁྲིད་པ། དཔེར་ན་ས་ཆ་རྡོ་རྗེ་གདན་ལྟ་བུ་ལ་རང་སྔ་མ་འགྲོ་མྱངས་ན། འགྲོ་མྱོང་བའི་མྱོང་ཐོག་དེ་ནས་ཕར་ལམ་སྟོན་པ་ལྟ་བུ་ཞིག་དགོས་པ་ཡིན། མྱོང་བ་གྲུབ་པའི་མཐའ་ཅན་ཟེར་ན། མྱངས་པའི་རྗེས་སུ་གྲུབ་པ་ཐོབ་དགོས་པ་ཡིན། གྲུབ་པ་འབྲས་བུའི་མཐའ་ཅན་ཟེར་ན། གྲུབ་པའི་མཐར་ཐུག་པ་དེ་འབྲས་བུ་སྲིད་ཞི་མཐའ་ལ་མི་གནས་པའི་ཟུང་འཇུག་རྡོ་རྗེ་འཆང་གི་གོ་འཕང་ཐོབ་པ་ཡིན། དེ་ལྟར་གསང་སྔགས་རྡོ་རྗེ་ཐེག་པའི་ཐུན་མོང་མ་ཡིན་པའི་མཐའ་དྲུག་དེ་ཚོ་ཧ་གོ་བ་ཞིག་ཤིན་ཏུ་གལ་ཆེ་བ་ཡིན། དེ་ལྟར་མཐའ་དྲུག་དང་ཚུལ་བཞིའི་དོན་དེ་ཧ་མ་གོ་ན་སངས་རྒྱས་ཀྱི་དགོངས་པ་ཕྱིན་ཅི་ལོག་ཏུ་འགྱུར་ཏེ། དཔེར་ན་སྐྱེས་བུ་བྱིས་པ་ཞིག་ལ་དགྲ་རུ་གྱུར་པ་ཞིག་གིས་འདི་སྨན་ཡིན་ཟོ་ཟེར་ནས་བཙན་དུག་ཅིག་སྤྲད། བྱིས་པ་དེས་སྨན་ཡིན་འགྲོ་བསམས་ནས་བརྟག་དཔྱད་གང་ཡང་མེད་པར་བཙན་དུག་དེ་ཟོས་ན། ཟོས་པའི་རྗེས་སུ་འཆི་བ་ལྟ་བུ་ཡིན། དེའི་ཕྱིར་ན་དཔལ་སྟོབས་པོ་ཆེའི་རྒྱུད་ལས།
དྲང་བའི་དོན་དང་ངེས་པའི་དོན། །སྒྲ་ནི་ཇི་བཞིན་ཇི་བཞིན་མིན། །དགོངས་པ་དང་ནི་དགོངས་པ་མིན། །བསྲེགས་བཅད་བརྡར་བའི་གསེར་བཞིན་དུ། །ཡོངས་སུ་བརྟགས་ལ་ང་ཡི་བཀའ། །བླང་བར་བྱ་ཡི་གུས་པའམ། །གཞན་ཕྱིར་མཁས་པས་འཇུག་མི་བྱ། །ཇི་ལྟར་བྱིས་པ་བླུན་པོ་ལ། །དགྲ་རུ་གྱུར་པའི་སྐྱེས་བུ་ཡིས། །སྨན་ཡིན་བྱས་ཏེ་དུག་བྱིན་ནས། །སྨན་དུ་མོས་ཏེ་དུག་ཟོས་ན༑ །ཟོས་པའི་རྗེས་ལ་འཆི་བར་འགྱུར། །ཞེས་གསུངས་པ་ལྟ་བུའི་ཉེན་ཁ་འབྱུང་བ་ཡིན། ཚུལ་བཞི་ནི། དཔལ་ནམ་མཁའ་དང་མཉམ་པའི་རྒྱུད་ལས།
སྤྱི་ཡི་དོན་དང་སྦས་པའི་དོན། །དེ་བཞིན་མཐར་ཐུག་དོན་དང་ནི། །ཡི་གེ་ཡང་དག་བསྡུས་པའི་དོན། །རྒྱུད་རྣམས་ཀྱིས་ནི་ངེས་པ་ཡིན། །ཞེས་གསུངས་པ་ལྟར། སྤྱིའི་དོན་གྱི་ཚུལ་དུ་བཤད་པ། སྦས་པའི་དོན་གྱི་ཚུལ་དུ་བཤད་པ་དང༌། མཐར་ཐུག་པའི་དོན་གྱི་ཚུལ་དུ་བཤད་པ་དང༌། ཡི་གེ་ཡང་དག་པར་བསྡུས་པའི་ཚུལ་དུ་བཤད་པའོ། །དང་པོ་ནི་དེ་ཡང་རྒྱུ་ཕ་རོལ་ཏུ་ཕྱིན་པའི་ཐེག་པ་དང༌། འབྲས་བུ་རྡོ་རྗེ་ཐེག་པའི་བྱ་རྒྱུད། སྤྱོད་རྒྱུད་དེ་ཚོ་ཐམས་ཅད་དང་སྤྱིར་བཏང་གི་དོན་དུ་བཤད་ནས། ཚད་མེད་བཞི་དང༌། ཕ་རོལ་ཏུ་ཕྱིན་པ་དྲུག་གམ་བཅུ་དང༌། ས་བཅུ་དང་ལམ་ལྔ་ལ་སོགས་པའི་ཆོས་བཤད་པ་ནི་སྤྱིའི་དོན་གྱི་ཚུལ་དུ་བཤད་པ། སྦས་པའི་དོན་གྱི་ཚུལ་དུ་བཤད་པ་ཟེར་ན། གསང་སྔགས་ཀྱི་བུམ་དབང༌། གསང་དབང༌། ཤེར་དབང་དང༌། ཚིག་དབང་སྟེ། དབང་བཞི་ཡོངས་སུ་རྫོགས་པ་མ་ཐོབ་པ་ལ་གསང་སྔགས་ཀྱི་ཆོས་ཟབ་མོ་ཤོ་ལོ་ཀ་གཅིག་ཙམ་ཡང་བཤད་མི་ཆོག་པ་ཡིན་པས། དབང་མ་ཐོབ་པ་ལ་གསང་སྔགས་ཀྱི་ཆོས་རྣམས་སྦས་པའི་ཚུལ་དུ་བཤད་པ་དང༌། དབང་ཞིག་ཐོབ་ཀྱང་དབང་འོག་མ་བུམ་དབང་ཙམ་ཞིག་ལས་མ་ཐོབ་པའི་གང་ཟག་ལ། དབང་གོང་མ་གསང་བའི་དབང་གི་རྩ་རླུང་སྒོམ་པ་དང༌། ཤེར་དབང་གི་ཉམས་ལེན་ལས་རྒྱ་བསྟེན་པ་དང༌། དབང་བཞི་པ་ཚིག་དབང་རིན་པོ་ཆེའི་ཉམས་ལེན་ཕྱག་རྒྱ་ཆེན་པོ་ཟུང་འཇུག་བློ་འདས་ཀྱི་དོན་སྒོམ་པ་དེ་ཚོ་སྦས་ནས། བུམ་དབང་གི་ཉམས་ལེན་བསྐྱེད་རིམ་གཙོ་བོར་སྟོན་པ་ཙམ་ཞིག་བཤད། དབང་གོང་མའི་ཉམས་ལེན་མ་བཤད་པར་སྦས་པའི་ཚུལ་དུ་བཤད་པ་ལྟ་བུ་དང༌། མཐར་ཐུག་པའི་དོན་གྱི་ཚུལ་དུ་བཤད་པ་ནི། འདུས་མ་བྱས་པའི་འོད་གསལ་ཆོས་ཀྱི་དབྱིངས་ཁོ་རང་ལ་དགོངས་ནས་བཤད་པ། རྒྱུད་བརྟག་པ་གཉིས་པའི་ནང་ནས་ཀྱང༌།
སྒོམ་མེད་སྒོམ་པ་པོ་ཡང་མེད། །ལྷ་མེད་སྔགས་ཀྱང་ཡོད་པ་མིན། །སྤྲོས་པ་མེད་པའི་རང་བཞིན་ལ། །ལྷ་དང་སྔགས་ནི་ཡང་དག་གནས། །ཞེས་དོན་དམ་གྱི་ཚིག་གཙོ་བོ་རུ་བསྟན་ནས་གསུངས་པ་ལྟ་བུ་དང༌། ཡི་གེ་ཡང་དག་བསྡུས་པའི་ཚུལ་དུ་བཤད་པ་ནི། སྒྲ་ཀ་ལཱ་པ་དང༌། ཙནྡྲ་པ་ལ་སོགས་པའི་སྒྲ་གཞུང་ལྟར་ཡི་གེའི་དོན་དེ་དག་ཐམས་ཅད་ཀྱང་ཡི་གེ་སོ་སོ་རུ་ཕྱེས་ནས་བཤད་དགོས་པ་དང༌། སྒྲ་བསྐྱོགས་ནས་བཤད་དགོས་པ་དང༌། རྐྱེན་བྱིན་ནས་བཤད་དགོས་པ་ལྟ་བུ་དེ་དག་ཐམས་ཅད་ནི་ཡི་གེའི་དོན་གྱི་ཚུལ་དུ་བཤད་པ་སྟེ།
ཕྱི་རོལ་བསྟན་བཅོས་ལ་མཁས་པས། །སྒྲ་ཡི་བསྟན་བཅོས་རབ་བཤད་པ༑ །དེ་ཡི་སྒྲུབ་པར་རབ་བསྟན་པ། །ཡི་གེའི་དོན་དུ་ངེས་པར་བཤད། །ཅེས་གསུངས་པ་ལྟ་བུ་ཡིན། འོ་དེ་ལྟར་མཐའ་དྲུག་དང༌། ཚུལ་བཞི་དེ་དག་ཐམས་ཅད་ཀྱི་མཐའ་ལེགས་པར་ཆོད་པ་ཞིག་མ་བྱུང་ན། གསང་སྔགས་རྡོ་རྗེ་ཐེག་པའི་ཉམས་ལེན་བྱེད་ལོ་ཙམ་བྱས་ནའང་ནོར་འཁྲུལ་གྱི་དབང་དུ་གྱུར་ནས་ཉེན་ཁ་ཆེན་པོ་འབྱུང་བ་ཡིན། དེའི་ཕྱིར་ན་མཐའ་དྲུག་དང་ཚུལ་བཞི་བརྡ་འཕྲོད་པར་འཛིན་པ་ཤིན་ཏུ་གལ་ཆེ་བ་ཡིན་གསུངས། གོང་འོག་ནོར་ནས་འཛིན་པ་ཟེར་ན། འགོ་རུ་སྐྱོར་རྒྱུ་དེ་ཚོ་འོག་ཏུ་སྐྱོར། འོག་ཏུ་སྐྱོར་རྒྱུ་དེ་ཚོ་འགོ་རུ་སྐྱོར། དཔེར་ན། སྐྱབས་འགྲོ་སེམས་བསྐྱེད་མཇུག་ལ་མར་བཏོན། བཀྲ་ཤིས་སྨོན་ལམ་དེ་ཚོ་འགོ་ལ་ཡར་སྐྱོར་བ་ལྟ་བུ། དེ་བཞིན་དུ་ཉམས་ལེན་གྱི་རིམ་པ་སྔོན་འགྲོ་དངོས་གཞི་དེ་ཚོ་གང་ཡིན་ནའང་འགོ་རུ་དགོས་པ་དེ་ཚོ་འོག་ལ། འོག་ཏུ་དགོས་པ་དེ་ཚོ་འགོ་ལ་བྱས་ཏེ་གོ་རིམ་ནོར་བ་ནི་བསྟན་པའི་བབས་དང་འགལ་བ་ཡིན་པས། དེ་ལྟ་བུར་མ་སོང་བ་གལ་ཆེ་བ་ཡིན་གསུངས། ལོག་པར་འཛིན་པ་ཞེས་གསུངས་པ་ནི། བླ་མས་སྤང་བྱ་རུ་གསུངས་པ་རྣམས་རང་གིས་བླང་བྱ་རུ་གོ། བླ་མས་བླང་བྱ་རུ་གསུངས་པ་དེ་ཚོ་རང་གིས་སྤང་བྱ་རུ་གོ། དེ་ལྟ་བུ་སྤང་བླང་འགལ་འཛོལ་ཕྱིན་ཅི་ལོག་ཏུ་སོང་ནས། ད་དུང་མི་གཞན་དག་གིས་ཁྱེད་རང་དེ་ནོར་ཤག །འདི་འདྲ་མ་རེད་ཟེར་ན། ཨ་ང་ལ་བླ་མ་རིན་པོ་ཆེས་འདི་རང་གསུང་གི་འདུག་ཟེར་ནས་ཨུ་ཚུགས་འདྲ་བོ་བྱས་པ་ལྟ་བུ་དེ་ཚོ་ནི་ལོག་པར་འཛིན་པ་ཞེས་བྱ་བ་ཡིན། 
གཉིས་པ་བླང་བྱའི་ཀུན་སྤྱོད་ལ། འདུ་ཤེས་བཞི་བསྟན་པ། ཕར་ཕྱིན་དྲུག་དང་ལྡན་པ། སྤྱོད་ལམ་གཞན་བསྟན་པ་དང་གསུམ་ལས།
དེ་ལ་དང་པོ་འདུ་ཤེས་བཞི་ནི། འཕགས་པ་སྡོང་པོ་བཀོད་པ་ལས། རིགས་ཀྱི་བུ། ཁྱོད་ཀྱིས་བདག་ཉིད་ལ་ནི་ནད་པའི་འདུ་ཤེས་ཉེ་བར་བསྐྱེད་པར་བྱའོ། །ཆོས་ལ་ནི་སྨན་གྱི་འདུ་ཤེས་ཉེ་བར་བསྐྱེད་པར་བྱའོ། །དགེ་བའི་བཤེས་གཉེན་ལ་ནི་སྨན་པ་མཁས་པའི་འདུ་ཤེས་ཉེ་བར་བསྐྱེད་པར་བྱའོ། །ནན་ཏན་ཉམས་སུ་ལེན་པ་ལ་ནི་ནད་ཉེ་བར་འཚོ་བའི་འདུ་ཤེས་ཉེ་བར་བསྐྱེད་པར་བྱའོ། །ཞེས་གསུངས་པ་ལྟར་དུ་ཆོས་ཉན་པའི་གནས་སྐབས་སུ་འདུ་ཤེས་བཞི་བསྐྱེད་ནས་ཉན་དགོས་པ་ཡིན། དེ་ཡང་དཔེར་ན། གང་ཟག་ཅིག་རླུང་དང༌། མཁྲིས་པ་དང༌། བད་ཀན་ལ་སོགས་པའི་ནད་ཚབས་པོ་ཆེས་བཏབ་པའི་ནད་པ་ལྟ་བུ་ཞིག་ཡིན་ན། ནད་དེ་ཉིད་ཀྱི་གཉེན་པོ་རུ་སྨན་ཞིག་བསྟེན་དགོས་ལ། སྨན་བསྟེན་པ་དེ་ཡང་ཨེམ་ཆི་མེད་པར་རང་བཞིན་གྱིས་སྨན་ཞིག་བསྟེན་ན་ནད་ལོག་དང༌། སྨན་ལོག་ཏུ་འགྱུར་བའི་ཉེན་ཁ་ཆེན་པོ་ཡོད་པའི་ཕྱིར་ན། སྨན་སྟེར་བར་བྱེད་པའི་ཨེམ་ཆི་མཁས་པ་ཞིག་བསྟེན་པ་ཤིན་ཏུ་གལ་ཆེ་བ་ཡིན། ཨེམ་ཆི་དེ་ལའང་གུས་པ་ཆེན་པོས་བསྟེན་པ་མ་གཏོགས། གུས་པ་གང་ཡང་མེད་པས་བསྟེན་ན་ཨེམ་ཆི་དེ་ཡང་བློ་ལས་སུ་མི་རུང་བར་འགྱུར་བ་ཡིན་པས་གུས་པ་ཆེན་པོའི་སྒོ་ནས་བསྟེན་ཏེ། ཨེམ་ཆི་དེས་ཀྱང་ལྟ་རེག་དྲི་བ་གསུམ་གྱིས་ནད་ཀྱི་གཞི་རྩ་དཔྱད་ནས། ནད་དེ་ཧ་ལམ་ཧ་གོ་བའི་སྐབས་སུ། ཁྱོད་རང་གི་ནད་དེ་རླུང་མཁྲིས་བད་ཀན་འདི་དང་འདི་ལྟ་བུ་རེད་འདུག །འདི་ལ་སྤྱོད་ལམ་འདི་ལྟ་བུ་ཞིག་གྱིས། སྤྱོད་ལམ་འདི་ལྟ་བུ་མ་བྱེད། ཟ་མ་འདི་ལྟ་བུ་ཟ་ཆོག །འདི་ལྟ་བུ་ཞིག་མ་ཟ། ཉིན་མོར་གཉིད་མ་ལོག །སྨན་འདི་སྔ་དྲོར་ཟོ། འདི་ཉིན་མོར་ཟོ། འདི་དགོང་མོར་ཟོ། འདི་ཆུ་ཚ་པོ་གྱིས་ཟེར་བ་ལ་སོགས་པ་ཨེམ་ཆི་དེས་གང་བཤད་པ་ལྟར་དུ་ནད་པ་དེས་ཉམས་སུ་བླངས་པ་ཡིན་ན། ནད་པ་དེ་ནད་ལས་གྲོལ་བ་སྲིད་ཀྱང༌། ཨེམ་ཆི་དེས་གང་བཀའ་བཏང་བ་ལྟར་དུ་ནད་པ་དེས་ཉམས་སུ་མ་བླངས་ན། ཨེམ་ཆི་དེས་ནད་པ་ལ་ཕན་འདོགས་པའི་ཐབས་ཀྱང་མེད་ལ། ནད་པ་ནད་ལས་གྲོལ་བའི་ཐབས་ཀྱང་མེད། དཔེ་དེ་བཞིན་དོན་དུ་ད་ལྟར་ང་རང་ཚོའི་ལུས་འདི་རླུང་མཁྲིས་བད་ཀན་གྱིས་བཏབ་པའི་ནད་པ་ལྟ་བུ་མིན་ནའང༌། སྔོན་ཐོག་མ་མེད་པ་ནས་ཐ་མ་ད་ལྟ་ལ་ཐུག་གི་བར་དུ་རྒྱུ་དུག་གསུམ། འབྲས་བུ་སྡུག་བསྔལ་གསུམ་གྱིས་ནད་ཚབས་པོ་ཆེས་བཏབ་པའི་ནད་པ་ཡིན་ལ། ནད་ཉོན་མོངས་པའི་གཉེན་པོ་དེ་གང་ཡིན་ཟེར་ན། དམ་པའི་ཆོས་ཡིན། ཆོས་ཉམས་སུ་ལེན་པར་བྱེད་པ་ལ་སྨན་པ་མཁས་པ་དང་འདྲ་བ་དེ་བླ་མ་དགེ་བའི་བཤེས་གཉེན་ཡིན་པས། དེའི་ཕྱིར་ན་བླ་མ་དགེ་བའི་བཤེས་གཉེན་ཞིག་ངེས་པར་དུ་བསྟེན་དགོས། བསྟེན་ནས་ཀྱང་བླ་མ་དེས་སོ་སོའི་ཁམས་དང༌། དབང་པོ་དང༌། མོས་པ་དང་མཚུངས་པའི་གདམ་ངག་བསྟན་ཏེ། ཁྱོད་རང་གདམ་ངག་འདི་ལྟ་བུ་ཞིག་ཉམས་སུ་ལོངས། སྤང་བྱ་འདི་ལྟ་བུ་ཞིག་བྱ། བླང་བྱ་འདི་ལྟ་བུ་ཞིག་བྱ། སྤྱོད་ལམ་འདི་ལྟ་བུ་བྱའོ་ཞེས་པ་ལ་སོགས་པ་བླ་མས་བཀའ་གང་གནང་བ་ལྟར་དུ། སློབ་མ་རྣམས་ཀྱིས་ཉམས་སུ་བླངས་པ་ཡིན་ན། སློབ་མ་རྣམས་འཁོར་བ་ཐོག་མ་མེད་པ་ནས་ད་ལྟའི་བར་དུ་མནར་བའི་ལས་དང་ཉོན་མོངས་པའི་ནད་དེ་དག་ཐམས་ཅད་ཀྱང༌། བླ་མའི་སྨན་འཆི་གསོས་ཀྱི་བདུད་རྩི་དང་འདྲ་བའི་དམ་པའི་ཆོས་དེ་ཉིད་ཀྱིས་ཐུལ་ནས། བླ་མ་བསྟེན་པའི་གོ་ཆོད་པ་དང༌། རང་གི་རྒྱུད་ལའང་ཉམས་དང་རྟོགས་པའི་ཡོན་ཏན་ཁྱད་པར་ཅན་སྐྱེས་ཏེ། འཁོར་བ་ངན་སོང་གི་སྡུག་བསྔལ་རྒྱུ་འབྲས་འཇིགས་པ་བཅས་པ་མ་ལུས་པ་ཐམས་ཅད་ལས་གྲོལ་བ་ཡིན། དེ་ལྟར་མ་ཡིན་པར་བླ་མས་བཀའ་གང་གནང་བ་དེ་མ་བསྒྲུབས། སྤྱོད་ལམ་གྱིས་ཟེར་བ་དེ་མ་བྱས། མ་བྱེད་ཟེར་བ་དེ་བྱས། ཆོས་འདི་ཉམས་སུ་ལོངས་ཟེར་བ་དེ་ཉམས་སུ་མི་ལེན་པ་ལ་སོགས་པ་བླ་མའི་བཀའ་དང་ཕྱིན་ཅི་ལོག་ཏུ་གྱུར་སོང་ན། བླ་མ་ལ་ནི་སློབ་མ་ལ་དེ་ལས་ཕན་པའི་ཐབས་ཤེས་གཞན་གང་ཡང་གནང་རྒྱུ་མེད་པ་ཡིན་པས། མདོ་ཏིང་ངེ་འཛིན་གྱི་རྒྱལ་པོ་ལས།
ངས་ནི་རབ་ཏུ་ཟབ་པའི་ཆོས་བཤད་ཀྱང༌། །ཁྱོད་ཀྱིས་ཐོས་ནས་ཡང་དག་མ་སྤྱད་ན། །ནད་པ་སྨན་གྱི་རྐྱལ་པ་ཐོགས་པ་དག །བདག་གི་ནད་ནི་གསོ་བར་མི་ནུས་བཞིན། །ཞེས་གསུངས་པ་ལྟ་བུ་དང༌། གཞན་ཡང་སངས་རྒྱས་རྣམས་ཀྱིས་ཀྱང་སེམས་ཅན་རྣམས་ཀྱི་སྡིག་སྒྲིབ་ཆུས་ཁྲུས་པ་ལྟ་བུ་དང༌། སེམས་ཅན་རྣམས་ཀྱི་སྡུག་བསྔལ་ཕྱག་གིས་བསལ་བར་བྱ་རྒྱུ་དང༌། སངས་རྒྱས་རང་ཉིད་ཀྱི་སྤངས་རྟོགས་ཡོན་ཏན་ཐུགས་རྒྱུད་ལ་གང་ཡོད་པ་རྣམས་ལམ་སང་སེམས་ཅན་ལ་ཕར་སྤོ་ཆོག་ཆོག་དེ་འདྲ་མེད་པ་ཡིན་པས།
ཐུབ་རྣམས་སྡིག་པ་ཆུ་ཡིས་མི་འཁྲུད་ཅིང༌། །འགྲོ་བའི་སྡུག་བསྔལ་ཕྱག་གིས་མི་སེལ་ལ། །ཉིད་ཀྱི་རྟོགས་པ་གཞན་དུ་སྤོ་མིན་ཏེ། །ཆོས་ཉིད་བདེ་ཆེན་བསྟན་ནས་གྲོལ་བར་མཛད། །ཅེས་གསུངས་པ་དང༌། དེའི་ཕྱིར་ན་སངས་རྒྱས་བཅོམ་ལྡན་འདས་ཀྱི་ཞལ་ནས་ཀྱང༌།
ངས་ནི་ཁྱོད་ལ་ཐར་པའི་ལམ་བསྟན་གྱི། །ཐར་པ་རང་ལ་རག་ལས་ཤེས་པར་བྱ། །ཞེས་གསུངས་པ་ལྟར་དུ་སངས་རྒྱས་ཀྱིས་སེམས་ཅན་གྱི་འགྲོ་དོན་གནང་རྒྱུ་དེ་ཐར་པའི་ལམ་བསྟན་རྒྱུ་ཙམ་ཞིག་ཡིན་ལ། དེ་བཞིན་དུ་བླ་མས་ཀྱང་སློབ་མ་ལ་གདམ་ངག་ཐམས་ཅད་བསྟན་ནས། ཉམས་ལེན་འདི་ལྟར་གྱིས། སྤྱོད་ལམ་འདི་ལྟ་བུ་གྱིས་གསུང་རྒྱུ་ཙམ་ཞིག་མ་གཏོགས། གཏན་གཏན་བྱེད་མཁན་དེ་སོ་སོ་རང་ཡིན། སོ་སོས་མ་བྱས་ན་རང་ལ་ཕན་ཐོགས་རྒྱུ་གང་ཡང་མེད་པས་དེ་ལྟར་དུ་མ་སོང་བར། རང་ཉིད་ལ་ནད་པའི་འདུ་ཤེས། ཆོས་ལ་སྨན་གྱི་འདུ་ཤེས། དགེ་བའི་བཤེས་གཉེན་ལ་སྨན་པ་མཁས་པའི་འདུ་ཤེས། ནན་ཏན་ཉམས་སུ་ལེན་པ་ལ་ནད་ཉེ་བར་འཚོ་བའི་འདུ་ཤེས་བཞི་དང་བཅས་ཏེ། བླང་བྱའི་འདུ་ཤེས་བཞི་དེ་ཚོ་ཚུལ་བཞིན་དུ་ཉམས་སུ་ལེན་དགོས་པ་ཡིན་གསུངས།
གཞན་ཡང་ཀློང་ཆེན་སྙིང་ཐིག་སོགས་ཀྱི་གཞུང་ལས་བཤད་པ་ལྟར་དུ་སྤང་བྱའི་འདུ་ཤེས་བཞི་འདི་ཡང་ཧ་གོ་དགོས་པ་ཡིན་པས། དེ་གང་ཡིན་ཟེར་ན། བླ་མ་ལ་གླ་བའི་འདུ་ཤེས། ཆོས་ལ་གླ་རྩིའི་འདུ་ཤེས། རང་ལ་རྔོན་པའི་འདུ་ཤེས། ནན་ཏན་ཉམས་སུ་ལེན་པ་ལ་མདའ་འམ་རྙིས་གླ་བ་གསོད་ཐབས་ཀྱི་འདུ་ཤེས་ཏེ། དེ་ལྟ་བུའི་སྤང་བྱའི་འདུ་ཤེས་བཞི་དང་འབྲེལ་བའི་སྒོ་ནས་ཆོས་ཉན་ན་ཕན་རྒྱུ་གང་ཡང་མེད་པའི་སྟེང་དུ་ཉེན་ཁ་ཆེན་པོའི་གནས་སུ་གྱུར་པ་ཡིན། དེ་ཡང་དཔེར་ན་རྔོན་པ་ཞིག་གིས་གླ་བ་ཞིག་གསོད་ན། རྔོན་པ་དེ་སེམས་བཟང་པོའི་སྒོ་ནས་ངས་གླ་བ་ལ་ཕན་བཏགས་ཀྱི་ཡིན་བསམ་པ་གང་ཡང་མེད་པར། གླ་བ་དེའི་ལུས་ལ་གླ་རྩི་དེ་ཡོད། གླ་རྩི་དེ་རང་ལ་ཐོབ་ན་པད་ཤག་མང་པོ་ཁུག་གི་རེད་བསམས་ནས་འདོད་པས་ཀུན་ནས་བསླངས་ཏེ། དང་པོར་གླ་བ་གསོད་དུ་ནགས་ཁྲོད་སོགས་སུ་ཕར་ཕྱིན། གླ་བ་དེ་མཐོང་བ་དང་སྤྱོད་ལམ་དྲག་ཤུལ་དང་བཅས་ཏེ་ཕྱིན་པ་ཡིན་ན༑ གླ་བ་དེ་བྲོས་ཤོར་ལ་གླ་རྩི་དེ་ཐོབ་ཀྱི་མ་རེད་བསམས་ནས། སྤྱོད་ལམ་ཞི་དུལ་དང་འཇམ་པོར་བྱས། མགོ་ལའང་ནགས་ཁྲོད་དང་འདྲ་བའི་རས་ལྗང་སོགས་དཀྲིས། དེ་ནས་གླ་བ་དེ་ལ་མེ་མདའ་དང༌། དུག་མདའ་གང་ཡོད་པ་དེ་ཕར་བརྒྱབ་སྟེ་གླ་བ་དེ་བསད། གླ་བ་དེ་བསད་ཚར་བ་དང་རང་ལ་དགོས་པའི་གླ་རྩི་དེ་ཚུར་ཕྲལ། གླ་བའི་རོ་དེ་སྣངས་མེད་དུ་ཕར་བསྐྱུར་བཞག་པ་ཡིན། འོ་དཔེ་དེ་བཞིན་དུ་རང་ཉིད་བླ་མ་ལ་ཆོས་ཉན་པ་དེ་ཡང༌། འཁོར་བ་ཐམས་ཅད་སྡུག་བསྔལ་གྱི་རང་བཞིན་ཡིན་པར་ཤེས་ནས་སྡུག་བསྔལ་དེ་ལས་ཐར་འདོད་ཀྱིས་དམ་པའི་ཆོས་ཀྱི་བདུད་རྩི་ཟབ་མོ་ཞིག་མ་ཉན་ན་ཐབས་མེད་པ་དང༌། དེ་བླ་མ་དགེ་བའི་བཤེས་གཉེན་འདི་ལས་ཞུ་དགོས་བསམས་ནས་སྒོ་གསུམ་གུས་པ་ཆེན་པོའི་སྒོ་ནས་ཆོས་ཞུ་བ་ལྟ་བུ་མ་ཡིན་པར། རང་ཉིད་ཆེ་འདོད་དང་གྲགས་འདོད་ཀྱི་སྒོ་ནས། རང་ལ་དབང་ལུང་ཁྲིད་གསུམ་འདྲ་ཐོབ་བྱུང་ཟེར་རྒྱུ་དགོས་པ་དང༌། ལག་ལེན་ཕྲན་བུ་ཞིག་མིའི་སྔོན་ལ་བེད་སྤྱོད་གཏང་རྒྱུ་ཞིག་ཤེས་དགོས་པ་དང༌། དེ་འདྲ་ཤེས་པར་བྱེད་པ་ལ་དང་པོར་བླ་མ་ཞིག་མ་བསྟེན་ན་རང་བཞིན་གྱིས་མི་ཤེས་པས། དེའི་ཕྱིར་ན་བླ་མ་ཞིག་བསྟེན་དགོས་པར་འདུག་བསམ་པ་དང༌། དེ་ཡང་བླ་མ་དེ་ལ་དད་པ་དང་མོས་གུས་གང་ཡང་མེད་པར་འགྱིང་ཆེ་ཆེ་འདྲ་བར་བྱས་ནས་ཕྱིན་ན་བླ་མས་ཀྱང་འདི་དད་པ་དང་གུས་པ་མི་འདུག་དགོངས་ནས་དབང་ལུང་ཁྲིད་གསུམ་གནང་གི་མ་རེད། དེའི་ཕྱིར་ན་དད་པ་མེད་ཀྱང་ཡོད་མདོག་མདོག །མོས་གུས་མེད་ནའང་ཡོད་མདོག་མདོག །གུས་པ་མེད་ནའང་ཡོད་མདོག་མདོག་བྱས། སྤྱོད་ལམ་འཇམ་འཇམ་འདྲ་བོ་བྱས་ནས་བླ་མ་དེ་ལས་དབང་དང༌། ལུང་དང༌། ཁྲིད་ལ་སོགས་པ་ཞིག་ཚུར་ཞུས། རང་ལ་གནས་སྐབས་ཙམ་དུ་བེད་སྤྱོད་གཏང་རྒྱུ་ལ་ཉེ་བར་མཁོ་བ་གང་ཐོབ་ཚར་བ་དང༌། དེའི་རྗེས་སུ་བླ་མ་འདི་ལ་ཡོན་ཏན་མེད། བླ་མ་འདི་ལ་དད་པ་མེད། བླ་མ་འདི་སེར་སྣ་ཆེ། བླ་མ་འདི་གཡོ་སྒྱུ་ཆེ། འདི་ལ་གང་ཡང་མེད་ཟེར་བ་ལ་སོགས་པ་དམ་ཚིག་མདའ་ལྟར་དུ་འཕེན་ནས། བླ་མའི་དམ་ཚིག་ལ་གང་ཡང་མི་རྩི་བར་རང་གཞན་ཐམས་ཅད་ལ་ཕུང་ལ་སྦྱོར་བར་བྱེད་པ་དེ་ལྟ་བུ་ནི་སྤང་བྱའི་འདུ་ཤེས་བཞི་ཟེར་བ་རེད། དེའི་ཕྱིར་ན་ཡོན་ཏན་རིན་པོ་ཆེའི་མཛོད་ལས།
མི་གཞི་ངན་པའི་ཟོལ་སྦྱོར་ཐ་གུའི་སྙིས། །བླ་མ་སྤོས་ཀྱི་གླང་པོ་ལྟར་བསྟེན་ནས། །དམ་ཆོས་གླ་རྩིའི་རྙེད་པ་ཐོབ་ནས་སླར། །རྔོན་ལ་ཡང་དག་སྤྲོ་བས་དམ་ཚིག་འཕེན། །ཞེས་གསུངས་པ་ཡིན། ད་ལྟར་ང་རང་ཚོས་གང་བྱེད་དགོས་རེད་ཟེར་ན། སྤང་བྱའི་འདུ་ཤེས་བཞི་དེ་ཕར་སྤངས། བླང་བྱའི་འདུ་ཤེས་བཞི་དེ་ཚུར་བླངས་པའི་སྒོ་ནས་ཆོས་ཉན་དགོས་པ་ཡིན་གསུངས།
གཉིས་པ་ཕར་ཕྱིན་དྲུག་དང་ལྡན་པ་དེ་ལ་ཡང༌། ཉན་པ་པོའི་ངོས་ནས་སློབ་མའི་ཕ་རོལ་ཏུ་ཕྱིན་པ་དྲུག་དང༌། འཆད་པ་པོའི་ངོས་ནས་བླ་མའི་ཕ་རོལ་ཏུ་ཕྱིན་པ་དྲུག །དེ་ལ་དང་པོ་ནི།
མེ་ཏོག་སྟན་སོགས་འབུལ་བ་སྦྱིན་པ་སྟེ། །སྒོ་གསུམ་རབ་བསྡམ་ཚུལ་ཁྲིམས་ཕ་རོལ་ཕྱིན། །གནོད་པ་བཟོད་པ་སྤྲོ་བ་བརྩོན་འགྲུས་ཏེ། །མ་ཡེངས་ཐོས་པ་འཛིན་པ་བསམ་གཏན་ཉིད། །ཐེ་ཚོམ་སྒྲོ་འདོགས་གཅོད་པ་ཤེས་རབ་མཆོག །རྗེས་ལ་ཆོས་དང་སྟོན་པའི་བཀའ་དྲིན་བསམ། །ཞེས་གསུངས་པ་ལྟ་བུ་སྟེ།
དང་པོ་མེ་ཏོག་སྟན་སོགས་འབུལ་བ་སྦྱིན་པ་སྟེ་ཞེས་པ་ནི། ཆོས་ཉན་པའི་སྐབས་སུ་བླ་མ་ལ་ཆོས་ཀྱི་ཁྲི་བརྒྱབ་པ་དང༌། གསོལ་ཆས་འབུལ་བ་དང༌། བཀུ་མཉེ་འབུལ་བ་དང༌། ན་བཟའ་འབུལ་བ་དང༌། མེ་ཏོག་འབུལ་བ་དང༌། མཎྜལ་འབུལ་བ་ལ་སོགས་པ་བླ་མ་ལ་ཐུགས་ཉེ་བར་མཁོ་བའི་ཡོ་བྱད་གང་ཡོད་པ་དེ་ཡར་འབུལ་བ་དང༌། གཞན་ཡང་ཆོས་འཆད་ཉན་བྱ་བའི་ས་ཕྱོགས་དེ་དག་ཐམས་ཅད་ལ༑ དྲི་ཞིམ་པའི་ཆུ་ཡིས་ཆག་ཆག་བཏབ་ནས་གད་ཕྱིས་གཙང་མར་བྱས་པ་དེ་དག་ཐམས་ཅད་ནི་སློབ་མའི་ངོས་ནས་སྦྱིན་པའི་ཕ་རོལ་ཏུ་ཕྱིན་པ་དང༌། སྒོ་གསུམ་རབ་བསྡམ་ཞེས་གསུངས་པ་ནི། ལུས་ཀྱི་སྒོ། ངག་གི་སྒོ། ཡིད་ཀྱི་སྒོ་གསུམ་སྟེ། ཆོས་དང་འཇིག་རྟེན་གྱི་ལས་དང་བྱ་བ་ཅི་བྱས་པ་དེ་དག་ཐམས་ཅད་ཀྱང་སྒོ་གསུམ་དང་འབྲེལ་བ་ཡོད་པའི་ཐོག་ནས་བྱེད་པ་མ་གཏོགས། སྒོ་གསུམ་དང་འབྲེལ་བ་མེད་པའི་ཐོག་ནས་ཆོས་དང་འཇིག་རྟེན་གྱི་བྱ་བ་གང་ཡང་བྱེད་མི་ཐུབ་པ་ཡིན། དེའི་ཕྱིར་ན། ད་ལྟར་ཆོས་ཉན་པའི་སྐབས་སུའང་ལུས་མ་གུས་པའི་སྤྱོད་ལམ་རྐང་པ་བརྐྱངས་ནས་བསྡད་པ་ལྟ་བུ་དང༌། རྩིབས་སྙེས་བཀུག་ནས་བསྡད་པ་ལྟ་བུ་དང༌། ཁ་གཉེར་སྣ་གཉེར་བྱས་ནས་བསྡད་པ་ལྟ་བུ་མ་ཡིན་པ་དང༌། ངག་མ་གུས་པའི་སྤྱོད་ལམ་སྐད་ཆ་ཕར་བཤད་ཚུར་བཤད་དེ་འདྲ་ཡང་མ་ཡིན་པ་དང༌། ཡིད་མ་གུས་པའི་སྤྱོད་ལམ་བླ་མ་དང་ཆོས་ལ་དད་པ་དང་མོས་གུས་གང་ཡང་མེད་པར་ཅི་མི་སྙམ་པའི་སྒོ་ནས་ཆོས་ཉན་ནས་སྡོད་པ་དེ་འདྲ་ཡང་མ་ཡིན་པར། ལུས་ཀྱང་སྒོ་གསུམ་གུས་པའི་ཚུལ་གྱིས་ཁྲོང་ངེར་བསྡད་ནས། ལག་པ་ཡང་གཡོན་པ་དེ་འོག་ཏུ་བཞག །གཡས་པ་དེ་སྟེང་ནས་མར་བཀབ། ཁུ་ནུ་བླ་མ་རིན་པོ་ཆེ་བསྟན་འཛིན་རྒྱལ་མཚན་གྱིས། དེ་ལ་འདུད་ཕྱག་ཅེས་འདུད་དེ་ཕྱག་ཡིན་གསུངས། ཕར་ལྟ་ཚུར་ལྟ་ཡང་མི་བྱེད་པ་དང༌། ངག་གི་སྒོ་ནས་སྐད་ཆ་ཕར་བཤད་ཚུར་བཤད་མི་བྱེད་པར་ཆོས་ཀྱི་སྒྲ་ལ་ཉན་པ་དང༌། སེམས་ཀྱང་ཆོས་ལ་རྩེ་གཅིག་ཏུ་གཏོད་པར་བྱེད་པ་དང༌། དེ་ལྟ་བུར་སྒོ་གསུམ་གྱི་སྤྱོད་ལམ་མ་གུས་པ་ཐམས་ཅད་ཕར་བསྡམས་པ་དེ་སློབ་མའི་ངོས་ནས་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང༌། གནོད་པ་བཟོད་པ་ཟེར་ན། ཆོས་ཉན་པའི་སྐབས་སུ་སྟེང་ནས་ཉི་ཆར་གྱིས་གདུངས་པ་དང༌། འོག་ནས་རླན་གཤེར་གྱིས་འཁྱག་པ་དང༌། གཞན་ཡང་ཤིག་དང་ལྗི་བ་ལ་སོགས་པས་ཟ་བ་དང༌། སྦྲང་བུ་ལ་སོགས་པས་སོ་བཏབ་པ་སོགས་རང་གི་ལུས་ལ་ལྡོག་ཕྱོགས་ཀྱི་གནོད་པ་གང་བྱུང་བ་དེ་དག་ཐམས་ཅད་ཁྱད་དུ་བསད། འབད་པ་ཆེན་པོའི་གོ་ཆ་བགོས་ནས་ཆོས་ཉན་པ་དེ། སློབ་མའི་ངོས་ནས་བཟོད་པའི་ཕ་རོལ་ཏུ་ཕྱིན་པ་ཚང༌། སྤྲོ་བ་བརྩོན་འགྲུས་ཏེ་ཞེས་གསུངས་པ་ནི། བརྩོན་འགྲུས་ཀྱི་ངོ་བོ་དེ་གང་ཡིན་ཞེ་ན།
བརྩོན་གང་དགེ་ལ་སྤྲོ་བའོ། །ཞེས་གསུངས་པས། དཀར་པོ་དགེ་བའི་ལས་ལ་སྤྲོ་བ་ཡང་དག་པར་བསྐྱེད་པ་དེ། བརྩོན་འགྲུས་ཀྱི་ངོ་བོ་ཡིན། དེའི་ཕྱིར་ན་ད་ལྟར་ཆོས་ཉན་པའི་གནས་སྐབས་སུ། ཆོས་དེ་ཉན་སྙིང་མ་འདོད་བཞིན་དུ་ཉན་ནས་སྡོད་པ་མ་ཡིན་པར་དགའ་བཞིན་པ། སྤྲོ་བཞིན་པའི་ཐོག །དང་བླང་གི་སྒོ་ནས་ཆོས་ཉན་པ་དེ་ནི་སློབ་མའི་ངོས་ནས་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཚང༌།
མ་ཡེངས་ཐོས་པ་འཛིན་པ་བསམ་གཏན་ཉིད། །ཅེས་པ་ནི། མ་ཡེངས་ཟེར་ན་བླ་མས་ཆོས་གསུངས་པའི་ཚིག་དོན་གང་ཡིན་པ་དེ་ལ་རིག་པ་རྩེ་གཅིག་ཏུ་གཏད་ནས་དེ་ལས་སེམས་གཞན་དུ་མ་ཡེངས་པར་ཆོས་ཉན་པ་དེ་སློབ་མའི་ངོས་ནས་བསམ་གཏན་གྱི་ཕ་རོལ་ཏུ་ཕྱིན་པ་ཚང༌།
ཐེ་ཚོམ་སྒྲོ་འདོགས་ཆོད་པ་ཤེས་རབ་མཆོག་ཟེར་ན། ད་ལྟར་ཆོས་ཉན་པའི་གནས་སྐབས། ཐེ་ཚོམ་གྱི་སྒྲོ་འདོགས་གཅོད་ས་ཡོད་པའི་དུས་སུ་ཐེ་ཚོམ་གྱི་སྒྲོ་འདོགས་ཐམས་ཅད་ལེགས་པར་གཅོད་པ་ཤིན་ཏུ་གལ་ཆེ་བ་ཡིན། དེ་ཡང་ཁྲིད་དང་གདམ་ངག །སྒྲུབ་པ་ཉམས་ལེན། ཆོ་ག་ཕྱག་ལེན་ལ་སོགས་པ་སངས་རྒྱས་ཀྱི་བཀའ་མདོ་རྒྱུད་ཐམས་ཅད་ལ་ཐེ་ཚོམ་གྱི་སྒྲོ་འདོགས་ཆོད་པ་ཞིག་སྙིགས་དུས་ཀྱི་ཚེ་ཐུང་འདིའི་ཐོག་ལ་ག་ནས་འོང་སྟེ། འཕྲལ་དུ་ཉེ་བར་མཁོ་བ། སོ་སོ་རང་ཉིད་ཀྱི་རྒྱུད་ཚོད་དང་མཐུན་པའི་གདམ་ངག་ཉམས་ལེན་བྱེད་རྒྱུ་གང་དང་ཅི་ཡོད་པ་དེ་དག་ཐམས་ཅད་ལ། ད་ལྟར་ཐེ་ཚོམ་གྱི་སྒྲོ་འདོགས་གཅོད་ས་ཡོད་པའི་སྐབས་སུ་ཐེ་ཚོམ་གྱི་སྒྲོ་འདོགས་ལེགས་པར་གཅོད་དགོས། ད་ལྟར་མ་བཅད་པར་ཕར་ཡེངས། ཚུར་ཡེངས། ཡེངས་མ་ལམ་ལ་ཕར་འགྲོ་ཚུར་འགྲོ་དེ་འདྲ་ལ་མི་ཚེ་སྟོང་ཟད་དུ་བཏང༌། རྗེས་ཙམ་ལོ་ཡར་ཡར་བསླེབས་པ་དང་ཆོས་ཀྱི་འདུན་པ་ཏོག་ཙམ་དྲག་ཏུ་སོང་ནས། ཨ་ཙི་ང་ད་ལྟའི་བར་དུ་ཆོས་ཤིག་བྱས་ནས་ལོ་མང་པོ་སོང་ནའང་གང་ཡང་བྱུང་མི་འདུག །ད་ཉམས་ལེན་ཞིག་བྱེད་དགོས་པ་འདུག་བསམས་ནས་ཉམས་ལེན་འདྲ་ཞིག་བྱེད་ཡོང་བའི་སྐབས་སུ་སྔོན་འགྲོ་ཞིག་ཀྱང་བསྐྱལ་མ་ཤེས། བསྙེན་པ་ཞིག་ཀྱང་བཏང་མ་ཤེས། ཐུན་ཞིག་ཚུགས་ནའང་སྐྱབས་འགྲོ་སེམས་བསྐྱེད་ཀྱི་འགྲོ་ལུགས་ཙམ་ཡང་ཧ་མ་གོ། གང་ཡང་མ་ཤེས་པར་ཐེ་ཚོམ་ཐམས་ཅད་ཡར་ཟིང་ངེ་ལངས། དེའི་སྐབས་སུ་ཐེ་ཚོམ་དྲི་ས་ཡང་མི་འབྱོར། མི་ལ་གལ་ཆུང་ཆུང་ཞིག་དྲི་བ་ལ་ངོ་ཡང་ཚ། ཨ་ཁ་སྔ་མ་ང་ཐེ་ཚོམ་གྱི་སྒྲོ་འདོགས་གཅོད་ས་ཡོད་པའི་གནས་སྐབས་སུ་གང་ཡང་ཧ་མ་གོ་ནའང༌། ཤེས་མདོག་མདོག་བྱས་ནས་བསྡད་པ་དེས་སྐྱོན་ཆེན་པོ་ཤོར་འདུག་བསམས་ནས། རང་རྒྱུད་ལ་འགྱོད་པ་ཆེན་པོ་རྟ་ཡིས་མི་ཟིན་པ་ལྟ་བུ་སྐྱེས་པའི་གནས་སྐབས་འབྱུང་བ་ཡིན། དེ་ལྟར་དུ་མ་སོང་བར་ད་ལྟར་ཐེ་ཚོམ་གྱི་སྒྲོ་འདོགས་གཅོད་པ་ནི་སློབ་མའི་ངོས་ནས་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན། ཐེ་ཚོམ་གྱི་སྒྲོ་འདོགས་ལེགས་པར་ཆོད་ཚར་ན། དེ་ལ་ཆིག་རྐྱ་ཕེར་བ་ཞེས་བྱ། དེ་ཡང་བླ་མ་དང་འབྲལ་བ་དེ། རང་ཉིད་གདམ་ངག་གང་དང་གང་ལ་ཡང་ཐེ་ཚོམ་དང་སྒྲོ་འདོགས་གང་ཡང་མེད་པ། ཡར་གངས་དཀར་ཏི་སེ་དང༌། མར་གནས་ཆེན་ཙ་རི་ཏྲ་ལ་སོགས་པའི་གནས་ཁྱད་པར་ཅན་གང་དུ་ཕྱིན་ནའང་ཕྱིན་ཆོག་ཆོག །རི་ཁྲོད་གང་དུ་སྒོམ་ནའང་སྒོམ་ཆོག་ཆོག །ཚིག་གཅིག་ལའང་དྲི་མ་དགོས་པར་རང་ཐག་རང་གིས་ཆོད་པ་ཞིག་བྱུང་ན། ཆིག་རྐྱ་ཕེར་བ་ཡིན། བླ་མ་ཞང་རིན་པོ་ཆེའི་ཞལ་ནས།
གདམ་པའི་མཛོད་ལ་རང་བྱན་ཚུད་པ་དང༌། །ཕྱི་ནང་བདུད་ཀྱི་དཔུང་གིས་མི་ཐུབ་དང༌། །ཚུལ་ཁྲིམས་གཙང་མ་ངོ་ལྐོག་མེད་ལ་སོགས། །ཆིག་རྐྱ་ཕེར་དུས་གཅིག་པུར་རི་ཁྲོད་འགྲིམ། །ཞེས་གསུངས་པ་ལྟ་བུའི་ཆིག་རྐྱ་ཕེར་བའི་གནས་སྐབས་སུ་རང་རི་ཁྲོད་དབེན་པ་རུ་འགྲིམ།
རྗེས་ལ་ཆོས་དང་སྟོན་པའི་བཀའ་དྲིན་བསམ། །ཟེར་ན་རང་རི་ཁྲོད་དབེན་པ་རྣམས་སུ། རིའི་བུ་བྱས། ན་བུན་གྱི་གོས་གྱོན། གྱོང་ལྟོ་གོས་གཏམ་གསུམ་ལ་བཏང༌། མིག་འཕང་དཀར་བརྒྱུད་གོང་མའི་རྣམ་ཐར་ལ་ཡར་གཏད་ནས་དགེ་སྦྱོར་ཐམས་ཅད་སྲང་དུ་ཚུད་དེ་ཉམས་སུ་བླངས་པའི་གནས་སྐབས་སུ། རང་གི་རྒྱུད་ལ་ཉམས་དང༌། རྟོགས་པ་དང༌། ཏིང་ངེ་འཛིན་དང༌། ས་དང་ལམ་གྱི་ཡོན་ཏན་ཁྱད་པར་ཅན་སྐྱེ་བས། ཨ་ང་བླ་མ་འདི་ལྟ་བུའི་བཀའ་དྲིན་ལ་བརྟེན་ནས་ང་ལ་ཡོན་ཏན་འདི་ལྟ་བུ་ཞིག་སྐྱེས་བྱུང་བསམས་ནས། རང་གི་ཆོས་གདམ་ངག་དང་བླ་མའི་བཀའ་དྲིན་དེ་ཚོ་དྲན། བླ་མའི་བཀའ་དྲིན་དྲན་བཞིན་པའི་ཐོག་ནས་རབ་སྒྲུབ་པའི་ཞབས་ཏོག །འབྲིང་སྒྱུ་ལུས་ཀྱི་ཞབས་ཏོག །ཐ་མ་ཟང་ཟིང་གི་ཞབས་ཏོག་སྟེ། སྤྱིར་དུ་ཞབས་ཏོག་རྣམ་པ་གསུམ་དང༌། ལྷག་པར་དུ་ཞབས་ཏོག་གི་ནང་ནས་མཆོག་ཏུ་གྱུར་པ་བླ་མའི་བཀའ་གང་གནང་བ་བཞིན་ཉམས་སུ་ལེན་པ་དེ། བླ་མའི་ཞབས་ཏོག་གི་ནང་ནས་གཙོ་བོར་གྱུར་པ་ཡིན། སྒྲུབ་པའི་མཆོད་པའང་ཟེར་བ་ཡིན། འོ་དེ་ལྟ་བུའི་སྒོ་ནས་བླ་མ་དང་ཆོས་ཀྱི་ཞབས་ཏོག་སྒྲུབ་དགོས་པ་ཡིན་གསུང༌། འཆད་པ་པོ་བླ་མའི་ངོས་ནས་ཕ་རོལ་ཏུ་ཕྱིན་པ་དྲུག་ཚང་དགོས་པ་ཡིན་པས་དེ་གང་ཡིན་ཟེར་ན། ཟང་ཟིང་གི་སྦྱིན་པ། མི་འཇིགས་པ་སྐྱབས་ཀྱི་སྦྱིན་པ། ཆོས་ཀྱི་སྦྱིན་པ། བྱམས་པའི་སྦྱིན་པ་ཞེས་སྦྱིན་པ་རྣམ་པ་བཞི་ཡོད་པའི་ནང་ནས་ཆོས་ཀྱི་སྦྱིན་པ་དེ་སྦྱིན་པ་ཐམས་ཅད་ཀྱི་ནང་ནས་མཆོག་ཏུ་གྱུར་པ་ཡིན། རྒྱལ་བའི་སྐྱེས་རབས་ལས་ཀྱང༌།
ཆོས་ཀྱི་སྦྱིན་པ་ཟང་ཟིང་མེད། །བསོད་ནམས་འཕེལ་བའི་རྒྱུ་ཡིན་ནོ། །ཞེས་གསུངས་པས་བླ་མས་ཆོས་གསུངས་པ་དེ་ལ་སྦྱིན་པའི་ཕ་རོལ་ཏུ་ཕྱིན་པ་ཚང༌། ཆོས་གསུངས་པ་དེ་ཡང་བླ་མ་རང་ཉིད་ལ་གཏམ་སྙན་གྲགས་དགོས་པ་དང༌། འབུལ་བ་དང་འབུལ་འདེགས། བཀུར་སྟི་ལ་སོགས་པ་དོན་དུ་གཉེར་ནས་ཆོས་བཤད་པ་མ་ཡིན་པར། གང་ལ་འཆད་པའི་ཡུལ་གྱི་སློབ་མ་དེ་དག་ཐམས་ཅད་ལ་ཐུགས་བརྩེ་བ་ཆེན་པོའི་སྒོ་ནས་རྗེས་སུ་བསྟན་པའི་ཆོས་བསྟན་པ་གང་ཡིན་པ་དེ་ཉིད་ནི། བླ་མའི་ངོས་ནས་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཚང༌། ཆོས་བཤད་པའི་གནས་སྐབས་སུ་བླ་མའི་སྐུ་ལ་སྙུང་གཞི་དང༌། འོ་བརྒྱལ་དང༌། ངོ་ཚ་དང༌། འཇིགས་སྐྲག་དང༌། མཐུན་རྐྱེན་མ་འཛོམས་པ་ལ་སོགས་པའི་འགལ་ཕྱོགས་ཀྱི་གནོད་པ་གང་ཡོད་པ་དེ་དག་ཐམས་ཅད་ཁྱད་དུ་བསད་ནས། གོ་ཆ་ཆེན་པོ་བགོས་ནས་ཆོས་བསྟན་པ་གང་ཡིན་པ་དེ་ཉིད་ནི། བླ་མའི་ངོས་ནས་བཟོད་པའི་ཕ་རོལ་ཏུ་ཕྱིན་པ་དང༌། ཆོས་བཤད་པ་དེ་ཡང་དེ་རིང་མི་ཆོག་སང༌། སང་མི་ཆོག་གནངས་ཟེར་ནས་སང་བྱ་དང་གནངས་བྱ། ལེ་ལོ་དང་ཕྱི་བཤོལ་གྱི་དབང་དུ་གཏོང་བ་མ་ཡིན་པར། འཕྲལ་དང་འཕྲལ་དུ་དཀའ་ངལ་ཚ་གྲང་ཐམས་ཅད་ཁྱད་དུ་བསད་ནས་ཆོས་བསྟན་པ་གང་ཡིན་པ་དེ་ཉིད་ནི། བླ་མའི་ངོས་ནས་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཚང༌། ཆོས་བཤད་པ་དེ་ཡང་བླ་མ་ཐུགས་ཡེངས་ནས་བཤད་བྱའི་ཆོས་ཀྱི་གཞུང་དང་མ་འབྲེལ་བར། ཞལ་ནས་ར་དོན། ལུག་དོན། གང་བྱུང་མང་བྱུང༌། ཅི་བྱུང་གང་བྱུང་བཤད་བཞག་པ་མ་ཡིན་པར་བཤད་བྱའི་ཆོས་ཀྱི་གཞུང་གང་ཡིན་པ་དེ་ཉིད་ལས་མ་འཁྱོགས་པ། དེ་ལ་དགོངས་པ་རྩེ་གཅིག་ཏུ་གཏད་ནས་གཞན་དུ་མ་ཡེངས་པའི་སྒོ་ནས་ཆོས་བཤད་པ་གང་ཡིན་པ་དེ་ཉིད་ནི། བླ་མའི་ངོས་ནས་བསམ་གཏན་གྱི་ཕ་རོལ་ཏུ་ཕྱིན་པ་ཚང༌། འཆད་པ་པོ་བླ་མ་རང་ཉིད། འཆད་ཡུལ་གྱི་སློབ་མ། འཆད་བྱའི་ཆོས་དེ་གསུམ་ཀར་དམིགས་པ་མེད་པར་ཤེས་རབ་ཟབ་མོ་སྟོང་པ་ཉིད་ཀྱིས་རྩིས་ཟིན་པའི་སྒོ་ནས་ཆོས་བཤད་པ་གང་ཡིན་པ་དེ་ཉིད་ནི་བླ་མའི་ངོས་ནས་ཤེས་རབ་ཀྱི་ཕ་རོལ་ཏུ་ཕྱིན་པ་ཚང་བ་སྟེ། དེ་ལྟར་ཆོས་ལ་འཆད་ཉན་བྱེད་པ་དེ་དག་ཀྱང་ཉན་པ་པོ་སློབ་མའི་ངོས་ནས་ཀྱང་ཕ་རོལ་ཏུ་ཕྱིན་པ་དྲུག་པོ་དེ་ཚང་བཞིན་པའི་སྒོ་ནས་ཉན། འཆད་པ་པོ་བླ་མའི་ངོས་ནས་ཀྱང་ཕ་རོལ་ཏུ་ཕྱིན་པ་དྲུག་པོ་དེ་ཚང་བཞིན་པའི་སྒོ་ནས་འཆད། བླ་སློབ་གཉིས་ཀས་ཕ་རོལ་ཏུ་ཕྱིན་པ་དྲུག་དང་ལྡན་པའི་སྒོ་ནས་ཆོས་ལ་འཆད་ཉན་བྱེད་པ་དེ། སྣོད་ཕུན་སུམ་ཚོགས་པའི་ནང་དུ་བཅུད་ཕུན་སུམ་ཚོགས་པ་བླུགས་པ་དང་འདྲ་བ་ཡིན་པས། སྣོད་བཅུད་ཕུན་སུམ་ཚོགས་པའི་རྟེན་འབྲེལ་དུ་འགྲོ་བ་ཡིན་གསུངས།
གསུམ་པ་སྤྱོད་ལམ་གཞན་བསྟན་པ་ནི། སྤྱོད་འཇུག་ལས། མ་གུས་པ་ལ་ཆོས་མི་བཤད། །མི་ན་བཞིན་དུ་མགོ་དཀྲིས་དང༌། །གདུགས་དང་འཁར་བ་མཚོན་ཐོགས་དང༌། །མགོ་བོ་གཡོགས་པ་དག་ལའང་མིན། །ཞེས་གསུངས་པས། དེ་ཡང་རྒྱལ་རབས་དང་སྒྲུང་ལ་སོགས་པ་ཡིན་ན་གུས་པ་ཡོད་ནའང༌། མེད་ནའང་གུས་མ་གུས་ལ་ལྟ་མི་དགོས་པར་མི་མང་ལ་ཕར་བཤད་ཆོག་པ་ཡིན། ཆོས་ཞེས་བྱ་བ་དེ་དཔོན་པོ་དང༌། སྦྱིན་བདག་འདྲ་བོ་ལ་སྤྲེལ་ལད་བྱས་ནས། ངས་ཆོས་ཤིག་བཤད་དགོས་ཉན་རོགས་གྱིས་ཟེར་དགོས་པ་མ་རེད། ཡང་ངོ་སོ་དང་བཅས་པའི་སྒོ་ནས་ཕར་བཤད་དགོས་པའང་མ་རེད། གུས་པ་མེད་པའི་མི་ལའང་བཤད་དགོས་པ་མ་རེད། འོ་ན་གང་ལ་བཤད་དགོས་རེད་ཟེར་ན། ཆོས་ལ་དོན་གཉེར་ཡོད་པ་དང༌། དག་སྣང་ཡོད་པ་དང༌། གུས་པ་ཡོད་པའི་མི་ལ་བཤད་དགོས་པ་རེད། དེ་མ་གཏོགས་གུས་པ་མེད་པའི་མི་ལ་ཆོས་ག་ནས་བཤད། བཤད་ནའང་འཕྲོ་བརླག་རེད། དེའི་ཕྱིར་ན། མ་གུས་པ་ལ་ཆོས་མི་བཤད། །ཅེས་གསུངས། མ་གུས་པ་དེ་ག་འདྲ་རེད་ཟེར་ན་མི་ན་བཞིན་དུ་མགོ་དཀྲིས་དང་ཟེར། དེ་ཡང་ན་ན་མགོ་དཀྲིས་ཆོག་པ་ཤུགས་ལ་བསྟན་པ་རེད། སངས་རྒྱས་བཅོམ་ལྡན་འདས་ཀྱི་གནས་སྐབས་སུའང་ནད་པ་ལ་ཟུར་དུ་གནང་བ་ཡོད་པ་རེད། དཔེར་ན། ནད་པ་རྐང་པ་བརྐྱངས་ནས་བསྡད་ནའང་བསྡད། བེར་ཀ་ཁུར་ནས་བསྡད་ནའང་བསྡད། ཉི་གདུགས་ཕུབ་ནས་བསྡད་ནའང་བསྡད། ཉལ་ནས་བསྡད་ནའང་བསྡད། རྩིབས་སྙེས་བཀུག་ནས་བསྡད་ནའང་བསྡད། བྱུང་ན་དང་པོར་བླ་མ་ལ་གནང་བ་ཞིག་ཞུས། གནང་བ་ཐོབ་ཚར་བའི་གནས་སྐབས་སུ་ཉལ་ནས་བསྡད་ནའང་འགྲིག་པ་རེད། གདུགས་དང་འཁར་བ་མཚོན་ཐོགས་དང་ཟེར་ན། བླ་མའི་དྲུང་དུ་ཆོས་ཉན་པའི་གནས་སྐབས་སུ་ཉི་མ་ཚ་པོ་བྱུང་ན་ཉི་གདུགས་འདྲ་བོ་ཕུབ་ནས་ཆོས་ཉན་པ་དང༌། འཁར་བ་ཟེར་ན། ལག་པ་རུ་བེར་ཀ་ཁུར་ནས་ཆོས་ཉན་པ་དང༌། མཚོན་ཐོགས་དང་ཟེར་ན། མདའ་དང༌། རལ་གྲི་དང༌། མདུང་ལ་སོགས་པ་མཚོན་ཆ་ཐོགས་ནས་ཆོས་ཉན་པ་དང༌། མགོ་བོ་གཡོགས་པ་དག་ལའང་མིན་ཟེར་ན། ཆོས་གཟན་ལ་སོགས་པས་མགོ་བོ་གཡོགས་ནས་ཆོས་ཉན་པ་ལ་སོགས་པ་དེ་འདྲ་ལ་ཆོས་བཤད་རྒྱུ་མེད་གསུངས། གཞན་ཡང་འདུལ་བའི་གཞུང་དང་མཐུན་པའི་ཆོས་ལ་མ་གུས་པའི་སྤྱོད་ལམ་དེ་དག་བཤད་ན།
ཆོས་སྟོན་སྡེ་ནི་ལངས་ཉལ་རང་དམར་འདུག །མདུན་ནས་འགྲོ་ལ་ཕྱི་བཤད་ལམ་པོའི་འགྲམ། །མགོ་གཡོགས་བརྫེས་གཟར་ལག་པ་གཉའ་ལྟག་བསྣོལ། །དོ་ཀེར་བཅིངས་དང་ཞྭ་གྱོན་ཅོད་པན་བཏགས། །ཕྲེང་བ་དང་ནི་མགོ་དཀྲིས་གླང་རྟ་ཞོན། །ཁྱོགས་དང་བཞོན་པ་མཆིལ་ལྷམ་གྱོན་པ་དང༌། །འཁར་བ་གདུགས་མཚོན་རལ་གྲི་དགྲ་ཆ་མདའ། །གོ་ཆ་གྱོན་ལ་མི་བཤད་ཉེར་དྲུག་གོ། །ཞེས་གསུངས་པ་ལྟར་དུ་ཆོས་སྟོན་པའི་སྐབས་སུ་ཉན་པ་པོ་ལངས་པ་དང༌། ཉལ་ནས་ཆོས་ཉན་པ་ལྟ་བུ་དང༌། ཆོས་འཆད་པ་བླ་མ་རང་དམའ་ས་རུ་མར་བསྡད། ཉན་པ་པོ་ཡར་མཐོ་ས་རུ་བསྡད་ནས་ཆོས་ཉན་པ་ལྟ་བུ་དང༌། དཔེར་ན་ལམ་ཞིག་ལ་འགྲོ་ན་ཆོས་ཉན་པ་པོ་མདུན་ནས་འགྲོ། ཆོས་འཆད་པ་པོ་བླ་མ་གཞུག་ནས་བྱོན་ཏེ་ཡར་ཆོས་བཤད་པ་ལྟ་བུ་དང༌། ཡང་ཆོས་འཆད་པ་པོ་བླ་མ་དེ་ལམ་གྱི་མཐའ་ནས་ཕེབས། ཉན་མཁན་དེ་ལམ་གྱི་དཀྱིལ་ནས་འགྲོ་ཞིང་ཆོས་ཉན་པ་ལྟ་བུ་དང༌། གོང་དུ་ཞུས་པ་བཞིན་ཆོས་གཟན་སོགས་ཀྱིས་མགོ་བོ་གཡོགས་ནས་ཆོས་ཉན་པ་ལྟ་བུ་དང༌། ཤམ་ཐབས་སོགས་ཡར་བརྫེས་ནས་ཆོས་ཉན་པ་ལྟ་བུ་དང༌། ཆོས་གཟན་ཕྲག་པ་གཉིས་སུ་ཕར་གཅིག་དཀྲིས་ཚུར་གཅིག་དཀྲིས་ནས་ཕྲག་པ་ལ་ཆོས་གཟན་གཟར་ནས་ཆོས་ཉན་པ་ལྟ་བུ་དང༌། ལག་པ་གཉིས་གཉའ་གོང་དང་ལྟག་པར་བསྣོལ་ནས་ཆོས་ཉན་པ་ལྟ་བུ་དང༌། དོ་ཀེར་བཅིངས་པ་ནི། སྔར་བོད་ཀྱི་རྒྱལ་པོ་དེ་ཚོ་ལ་དབུ་ལ་ལྭ་ཐོད་ཅེས་དར་གྱི་ཐོད་ཡོད་པ་ལྟ་བུ་དང༌། སྡེ་པ་གཞུང་གི་སྐུ་དྲག་ལ་པ་ཅོག་ཡོད་པ་ལྟ་བུ་དེ་ཚོ་མར་མ་ཕབ་པར། ཡར་ཀྲང་ངེ་བྱས་ནས་ཆོས་ཉན་པ་ལྟ་བུ་དང༌། མགོ་ལ་ཞྭ་མོ་གོན་ནས་ཆོས་ཉན་པ་ལྟ་བུ་དང༌། མགོ་ལ་ཅོད་པན་བཏགས་པ་ནི། ང་རང་ཚོས་དེ་འདྲ་བཏགས་པའམ། ལྷག་པར་དུ་བོད་པ་འདྲ་བོ་ཡིན་ན་སྐྲ་ལ་སྟོང་ཆབ་ཡོད་པ་དེ་འདྲ་མགོ་ལ་བཏགས་ནས་ཆོས་ཉན་པ་ལྟ་བུ་དང༌། ཕྲེང་བ་མགོ་ལ་བཞག་པའམ། སྐེ་ལ་བཏགས་ནས་ཆོས་ཉན་པ་ལྟ་བུ་དང༌། མགོ་དཀྲིས་ནས་ཆོས་ཉན་པ་ལྟ་བུ་དང༌། གླང་པོ་ཆེ་ལ་ཉན་པ་པོ་དེ་ཞོན། ཆོས་བཤད་མཁན་དེ་ས་ནས་ཕར་འགྲོ་ནས་ཆོས་ཉན་པ་ལྟ་བུ་དང༌། ཆོས་ཉན་པ་པོ་སློབ་མ་དེ་རྟ་ལ་ཞོན། གསུང་མཁན་བླ་མ་དེ་ཞབས་ཐང་ལ་ཕེབས་ནས་ཆོས་ཉན་པ་ལྟ་བུ་དང༌། ཁྱོགས་ཏེ་མིའི་ཕེབས་བྱམས་ལ་སློབ་མ་དེ་བསྡད། བླ་མ་དེ་ས་ལ་ཕེབས་ནས་ཆོས་ཉན་པ་ལྟ་བུ་དང༌། ཤིང་རྟ་སོགས་ཞོན་པ་ལ་བཞོན་ནས་ཆོས་ཉན་པ་ལྟ་བུ་དང༌། མཆིལ་ལྷམ་སྟེ་ལྷམ་གོག་འཇུ་ཏ་སོགས་གྱོན་ནས་ཆོས་ཉན་པ་ལྟ་བུ་དང༌། འཁར་བ་དང༌། གདུགས་དང༌། མཚོན་ཆ་དང་རལ་གྲི། དགྲ་ཆ་སྟེ་མདའ་གཞུ་དེ་འདྲ་ལག་པ་ལ་ཁུར་ནས་ཆོས་ཉན་པ་ལྟ་བུ་དང༌། ཁྲབ་རྨོག་སོགས་གོ་ཆ་གྱོན་ནས་ཆོས་ཉན་པ་ལ་སོགས་པ་མ་གུས་པའི་སྤྱོད་ལམ་དེ་ལྟ་བུ་ཡོད་པ་དང༌།
གཞན་ཡང་དེའི་ཁོངས་སུ་མ་འདུས་པར་མ་གུས་པའི་ཆོས་ཉན་པ་ནི། ས་ལ་རི་མོ་བྲིས་ནས་ཆོས་ཉན་པ་ལྟ་བུ་དང༌། ཆོས་གྲོགས་གཅིག་གིས་གཅིག་ལ་རྩེད་མོ་རྩེ་ནས་ཆོས་ཉན་པ་ལྟ་བུ་དང༌། སྐད་ཆ་བཤད་བཞིན་ཆོས་ཉན་པ་ལྟ་བུ་དང༌། ཁ་གཉེར་སྣ་གཉེར་སྟོན་བཞིན་ཆོས་ཉན་པ་ལྟ་བུ་དང༌། ཆོས་གྲོགས་ཐམས་ཅད་ལ་གད་མོ་སློང་བཞིན་ཆོས་ཉན་པ་ལ་སོགས་པའི་མ་གུས་པའི་སྤྱོད་ལམ་ཐམས་ཅད་སྤང་བར་བྱ་དགོས་པས། རྒྱལ་བའི་སྐྱེས་རབས་ལས་ཀྱང༌།
ཆོས་ཉན་ཚེ་ན་གང་སྨྲ་བ། །ལྕེ་བརྒྱ་ཡོད་པའི་བྱ་རུ་སྐྱེ། །ཞེས་གསུངས། ཆོས་ཉན་པའི་སྐབས་སུ་ཐ་ན་སྐད་ཆ་ཚིག་རེ་གཉིས་ཤིག་ཕར་ཚུར་བཤད་ནའང་དེའི་ཉེས་པ་མ་འོངས་པ་ན་ལྕེ་མོ་བརྒྱ་ཡོད་པའི་བྱ་ཡི་ལུས་སུ་སྐྱེ་ཡོང་གསུངས་པས། དེའི་ཕྱིར་ན་ཆོས་ཉན་པའི་གནས་སྐབས་སུ་མ་གུས་པའི་སྤྱོད་ལམ་གང་ཡོད་པ་དེ་དག་ཐམས་ཅད་ཕར་སྤང་དགོས་པ་ཡིན། འོ་ན་མ་གུས་པའི་སྤྱོད་ལམ་དེ་དག་ཐམས་ཅད་ཕར་སྤངས་ནས་ཚུར་བླང་བྱ་དེ་ག་འདྲ་ཞིག་བྱེད་དགོས་པ་རེད་ཟེར་ན། སྐྱེས་རབས་ལས།
རབ་ཏུ་དམའ་བའི་ས་ལ་འདུག །དུལ་བའི་དཔལ་ནི་རྣམ་པར་བསྐྱེད། །དགའ་དང་ལྡན་པའི་མིག་གིས་བལྟ། །ཚིག་གི་བདུད་རྩི་འཐུང་བ་བཞིན། །རབ་ཏུ་བསྒྲིམས་ཏེ་ཆོས་ཉོན་ཅིག །ཅེས་གསུངས་ལ། དེ་ལ་དང་པོ། རབ་ཏུ་དམའ་བའི་ས་ལ་འདུག་ཟེར་ན། དེ་ཡང་འཇིག་རྟེན་གྱི་འགྲོ་ལུགས་ཡ་རབས་ལྟ་བུ་ཞིག་བྱས་ན༑ གྲལ་བསྡད་སྟངས་ལ་མི་རྒན་རབས་བགྲེས་པོ་དང༌། བགྲེས་མོ་ཐམས་ཅད་སྟེང་ལ་ཡར་བཞུགས། བར་པ་ཐམས་ཅད་དེའི་འོག་ནས་བསྡད། གཞོན་པ་ཐམས་ཅད་དེའི་གཞུག་ནས་མར་སྡོད་པ་ལྟར་ཡིན་ཀྱང༌། སྟོན་པ་རྫོགས་པའི་སངས་རྒྱས་ཀྱི་བསྟན་པ་འདིའི་བསླབ་པའི་གོ་རིམ་བྱས་པ་ཡིན་ན། ལོ་བཅུ་ཙམ་སོང་བའི་བཙུན་ཆུང་ཞིག །རབ་ཏུ་བྱུང་ནས་ལོ་གཉིས་ཙམ་སོང་ཡོད་ན། ལོ་བརྒྱད་ཅུ་ཟིན་པའི་མི་རྒན་པོ་ཞིག་ད་ལྟར་རབ་བྱུང་བསྒྲུབས་ནས་ཉི་མ་གཉིས་གསུམ་ཙམ་ཞིག་མ་གཏོགས་མ་སོང་ན། ལོ་དེ་ཁོ་རྒན་ཡང་བསླབ་པ་དེ་བཙུན་ཆུང་དེ་རྒན་པ་ཡིན་པས། བཙུན་ཆུང་བསླབ་པ་རྒན་པ་དེ་སྟེང་དུ་སྡོད་དགོས། དེའི་ཕྱིར་ཁ་སང་རབ་ཏུ་བྱུང་བ་དང༌། དེ་རིང་རབ་ཏུ་བྱུང་བ་གཉིས་ཡོད་པའི་ནང་ནས་ཉི་མ་གཅིག་གིས་ཁ་སང་རབ་ཏུ་བྱུང་བ་དེ་གྲལ་མཐོ་བ་ཐོབ་པ་དང༌། ཉི་མ་གཅིག་གིས་དེ་རིང་རབ་ཏུ་བྱུང་བ་དེ་གྲལ་འོག་ལ་སྡོད་དགོས་པ་ཡིན། དེ་སོང་ཙང་དགོན་པ་ཆེན་པོ་ཁ་ཤས་ལ། བསླབ་པ་དེ་ཚོ་ལ་ནན་ཏན་བྱས་ནས། ལོ་རྒན་གཞོན་གྱི་སྐད་ཆ་མེད་པར། བསླབ་པ་རྒན་གྲལ་དང་གཞོན་གྲལ་ཟེར་ནས། ལོ་གཞོན་ལ་བསླབ་པ་རྒན་པ་ཡིན་ན་སྟེང་ལ་ཡར་བསྡད། ལོ་རྒན་པ་ཡིན་ནའང་བསླབ་པ་གཞོན་པ་ཡིན་ན་འོག་ལ་བསྡད་རྒྱུ་མ་གཏོགས་མེད་པ་ཡིན།
ཡང་བླ་མའི་ཞལ་སློབ་སྔོན་མ་ནས་རྗེས་སུ་བཟུང་བ་དེ་ཚོ་བླ་མའི་ཞལ་སློབ་བགྲེས་པ་ཡིན་པས། བླ་མའི་ཐུགས་ཀྱིས་ཀྱང་ཉེ་བ། གདམ་ངག་ཀྱང་མང་དུ་ཐོབ་པ་ཡིན། དེ་ཚོ་ཐམས་ཅད་གྲལ་འགོ་རུ་བསྡད། བླ་མས་ཕྱིས་སུ་རྗེས་སུ་བཟུང་བའི་ཞལ་སློབ་གསར་པ་ཐམས་ཅད་གདམ་ངག་ཀྱང་མ་ཐོབ་པ། སྔོན་འགྲོ་ཡང་མ་འཁྱོལ་བ་དེ་ཚོ་ཐམས་ཅད་གྲལ་འོག་ནས་བསྡད་པ་ལ་སོགས་པའི་གནས་བབས་མང་པོ་ཡོད། ཡིན་ཀྱང་རང་གི་ངོས་ནས་ང་བསླབ་པ་རྒན་པ་ཡིན། ང་ངོ་ཡང་ཆེ་བ་ཡིན། ང་ཞལ་སློབ་ཀྱང་ཐོག་བགྲེས་པ་ཡིན་བསམ་པའི་ང་རྒྱལ་མི་དགོས་པས། དེའི་ཕྱིར་རང་གི་ངོས་ནས། རབ་ཏུ་དམའ་བའི་ས་ལ་བསྡད་དེ། དམའ་བའི་ས་བཟུང༌། ཧྲུལ་པོའི་གོས་གྱོན། རྒྱལ་དབང་དཀར་བརྒྱུད་གོང་མའི་རྣམ་ཐར་ལ་བལྟ་དགོས་པ་ཡིན། རྒྱལ་བ་གོང་མ་ཐམས་ཅད་ཀྱིས་འགྲོ་བ་རིགས་དྲུག་སྤྱི་བོའི་གཙུག་ཏུ་ཁུར། བཟང་ངན་འབྲིང་གསུམ་ཐམས་ཅད་སྤྱི་བོའི་གཙུག་ཏུ་ཁུར་གསུངས་པ་དང༌། རང་གི་འོག་ཏུ་ཆུ་མ་གི་ལས་མེད་པ་ཞིག་དགོས་གསུངས་པ་དང༌། དམའ་སའི་ས་བཟུང་གསུངས་པ་མ་གཏོགས་ཁྱོད་གང་མཐོ་བའི་ས་བཟུང༌། མཐོ་སའི་ས་དེ་གང་ཐོབ་ཐོབ་གྱིས། ཁྲི་དེ་གང་ཐོབ་ཐོབ་གྱིས། དེའི་སྟེང་དུ་ཁྱོད་འཛེགས་ཐུབ་པར་གྱིས་ཟེར་བ་ལ་སོགས་པ་ནམ་ཡང་མེད་པས། དེའི་ཕྱིར་ན་རང་གི་བསམ་པ་དེ་ལ་དམའ་སའི་ས་བཟུང་ནས། ཆོས་ཀྱི་སྒྲ་ཐོས་ཙམ་མ་གཏོགས་པར་གྲལ་གང་ཐོབ་མི་ལྟ་ཞིང་དམའ་སའི་ས་བཟུང་ནས་ཆོས་ཉན་དགོས། རྒྱལ་བ་རྒོད་ཚང་པ་ཆེན་པོའི་ཞལ་ནས། ངས་ནི་མཆེད་གྲོགས་ཆོས་མཛད་ཐམས་ཅད་གོང་དུ་བཞག །ང་རང་འོག་ཏུ་བསྡད། བསོད་སྙོམས་ཞིག་ཏུ་འགྲོ་ནའང་སྦྱིན་བདག་རེ་བ་ཆེ་ས་ཞིག་ཏུ་སླེབ་དུས། མཆེད་གྲོགས་རྣམས་སྔོན་ལ་བཏང༌། ང་རང་ཕྱི་ནས་བསྡད། སྙན་གྲགས་དང༌། འབུལ་འདེགས་ལ་སོགས་པ་མཆེད་གྲོགས་རྣམས་ལ་ཡོད་པར་བྱས། ང་རང་ལ་མ་བྱུང་བར་བྱས། མདོར་ན་སྤྱོད་ལམ་སྤང་བླང་དེ་ལྟར་བྱས་པ་ལ་བརྟེན་ནས། ཡོན་ཏན་ཐམས་ཅད་ཀྱང་མི་འདོད་ཀྱང་རྒྱུད་ལ་སྤུངས་པ་བཞིན་དུ་བྱུང་བ་ཡིན། ཁྱེད་ཐམས་ཅད་ནི་གྲལ་འགོ་རུ་མ་ཐོན་གྱིས་དོགས། གྲལ་གཞུག་རུ་ལུས་ཀྱིས་དོགས། སྙན་གྲགས་དང་འབུལ་འདེགས་ཐམས་ཅད་རང་ལ་མ་བྱུང་གིས་དོགས། གཞན་ལ་བྱུང་གིས་དོགས། མདོར་ན་གཞན་ཡོན་ཏན་དང་ལྡན་པ་ཞིག་མཐོང་ཙ་ན་བློ་སྐྱ་རིལ་རིལ་བྱེད་པའི་མཛད་སྤྱོད་འདི་འདྲ་ལ་ཡོན་ཏན་རང་ཨེ་སྐྱེའམ་ཞེས་གསུངས་པ་ལྟ་བུ་ཡིན། དུལ་བའི་དཔལ་ནི་རྣམ་པར་བསྐྱེད་ཟེར་ན། རབ་ཏུ་དམའ་བའི་ས་དེ་ལ་འདུག་ནས་ཀྱང༌། ཤེས་པ་ཁྲོ་ལིང་ངེ༌། ཤེས་རྒྱུད་རྩུབ་ཧྲག་གེ་བ་ལྟ་བུ། ཚིག་པ་འཁྲུག་གེ་བ་ལྟ་བུ། མཆེད་གྲོགས་འདི་ལ་གང་ཟེར་དགོས་ན། འདི་ལ་ཅི་ལབ་དགོས་ཡིན་ན༑ འདི་ལ་སྐྱོན་ཞིག་གང་བཏགས་དགོས་ཡིན་ན་བསམ་བསམ་ལྟ་བུའི་སྒོ་ནས་ཆོས་ཉན་ནའང་ཕན་པ་སྤུ་ཙམ་ཡང་མེད་པའི་ཐོག་ཏུ་ད་དུང་ཉེས་པ་ཆེན་པོ་འབྱུང་བ་ཡིན་པས། དེའི་ཕྱིར་ན་ལུས་ཀྱང་ཞི་ཞིང་དུལ་བ། ངག་ཀྱང་ཞི་ཞིང་དུལ་བ། སེམས་ཀྱང་སྲིན་བལ་རྡོག་པས་མནན་པ་ལྟ་བུའམ། ཕྱེ་ཐུག་ལ་ཟོ་མར་སྐྱུར་བ་ལྟ་བུ་འཇམ་ལྷན་ནེ་བའི་སྒོ་ནས་ཆོས་ཉན་དགོས་པ་ཡིན། དགའ་དང་ལྡན་པའི་མིག་གིས་བལྟ་ཟེར་ན། དེ་ཡང་ཆོས་སྟོན་པ་པོ་བླ་མ་དེ་སངས་རྒྱས་ཐམས་ཅད་འདུས་པའི་སྐུ་ལྟ་བུ་ཡིན་པའི་ཕྱིར་ན། དེ་ལྟ་བུའི་སྐུ་དེ་ལ་སྤྱིར་གཞུང་དུ་བཤད་པ་ལྟར་ན་བླ་མའི་སྐུ་དེའི་ཐུགས་ཀ་ཡན་ཆད་ལ་མིག་ཀྱང་ལྟ་མི་ཆོག་པ་ལྟར་གསུངས་ཡོད་ན་ཡང༌། བླ་མ་སྒོམ་དོན་གསལ་འདེབས་བདེ་བ་ལ་སོགས་པའི་དོན་དུ་བླ་མ་མཇལ་བའི་གནས་སྐབས་སུའང༌། གདང་མིག་གིས་ལྟ་བ་དང༌། ཁྲོ་མིག་གིས་ལྟ་བ་དང༌། ཅེ་རེ་བར་ལྟ་བ་སོགས་མ་ཡིན་པར། བླ་མ་ལ་དགའ་བ་དང༌། བརྩེ་བ་དང༌། གུས་པ་དང༌། ཤ་ཚ་དང་བཅས་པའི་སྒོ་ནས་མཇལ།
ཁུ་ནུ་རིན་པོ་ཆེས་གསུངས་ན། མོས་གུས་ཟེར་ན་ཤ་ཚ་རེད་གསུངས། དེའི་ཕྱིར་བླ་མ་མཇལ་བའི་སྐབས་ཟུམ་མེ་བའི་སྒོ་ནས་མཇལ། ཚིག་གི་བདུད་རྩི་འཐུང་བ་བཞིན་ཟེར་ན། བླ་མའི་ཆོས་གསུངས་པ་དེ་ཡང་རང་གི་གནས་སྐབས་དང༌། མཐར་ཐུག་གི་ལས་དང་ཉོན་མོངས་པ། སྡིག་སྒྲིབ་མ་ལུས་པ་ཞི་བར་བྱེད་པ༑ འཁོར་བ་ངན་སོང་གི་སྡུག་བསྔལ་ལས་ཐར་བར་བྱེད་པའི་ཐབས་ཤེས་བླ་ན་མེད་པའི་ཆོས་བསྟན་པ་དེ་བདུད་རྩི་དང་འདྲ་བ་ཡིན། དཔེར་ན། མི་ཁ་སྐོམ་པ་ཞིག་ལ་ཆུ་བསིལ་མ་དྭངས་མ་ཞིག་སྤྲད་མཁན་ཞིག་ཡོད་ན། དཔེ་མི་སྲིད་པའི་དགའ་བ་ཆེན་པོ་བྱས་ནས། མིག་བཙུམས་ནས་གེ་ལ་སེ་གཉིས་གསུམ་ཞིག་སྦྲེལ་ནས་འཐུང་བ་ནང་བཞིན། བླ་མས་ཆོས་གསུངས་པ་དེ་དག་ཐམས་ཅད་ཀྱང་དགའ་བཞིན། སྤྲོ་བཞིན་པའི་སྒོ་ནས་ཉན་དགོས་པ་ཡིན། རབ་ཏུ་བསྒྲིམས་ཏེ་ཆོས་ཉོན་ཅིག་ཟེར་ན། འདིའི་ཡན་ཆད་ཀུན་སློང་དང་ཀུན་སྤྱོད་དེ་དག་ཐམས་ཅད་ཀྱང་མདོར་བསྡུས་ན། རབ་ཏུ་བསྒྲིམས་ནས་ཆོས་ཉོན་ཅིག་བྱ་བ་དེར་འདུས་པ་ཡིན། ཀུན་སློང་ཀུན་སྤྱོད་དེ་དག་ཐམས་ཅད་འུབ་ཀྱིས་དང་མདོ་ཧྲིལ་གྱིས་དྲིལ་ན་བསམ་པ་བྱང་ཆུབ་སེམས་ཀྱིས་རྩིས་ཟིན་པ་ཞིག་དང༌། སྦྱོར་བ་ལུས་ངག་ཡིད་གསུམ་པོ་ཡང་ཞི་ཞིང་དུལ་བ་ཞིག་དང༌། སེམས་འདས་མ་འོངས་ད་ལྟར་དུས་གསུམ་གྱི་རྣམ་རྟོག་མང་པོའི་རྗེས་སུ་མི་འཕྲོ་བར་རིག་པ་རྩེ་གཅིག་ཏུ་དམ་པའི་ཆོས་ཀྱི་སྒྲ་ལ་གཏོད་པ་ཞིག་སྟེ། དེ་ལྟ་བུའི་ཁོངས་སུ་འདུས་འགྲོ་བ་ཡིན་པས་མདོར་བསྡུས་པའི་དོན་ཡིན།
དེ་ཡང་ཆིངས་ཆེན་པོ་གསུམ་མམ་བསྟན་བཤད་བསྡུ་གསུམ་ཡང་ཟེར། གཞུང་ཐམས་ཅད་ཀྱི་གནས་སྐབས་ན། གཞུང་གི་དཀྱུས་གཅོད་པ་ལ་སྟག་མོའི་མཆོང་སྟབས་ལྟ་བུ། ཚིག་གི་འབྲུ་ནོན་པ་ལ་རུས་སྦལ་གྱི་ནུར་འགྲོས་ལྟ་བུ། སྐབས་ཀྱི་དོན་བསྡུ་བ་ལ་སེང་གེ་འགྱིང་བ་ལྟ་བུ་གསུངས་ཡོད། དེ་ལ་དང་པོ་གཞུང་གི་དཀྱུས་བཅོད་པ་ལ་སྟག་མོའི་མཆོང་སྟབས་ལྟ་བུ་ཟེར་ན། དཔེར་ན་སྟག་མོ་རྣམས་མཆོངས་ནས་འགྲོ་བའི་སྐབས་སུ་ས་ཆ་ཐམས་ཅད་ལིང་ལིང་བཅད་ནས་ཕར་སླེབ་འགྲོ་བ་རེད། དེ་བཞིན་དུ་ཆོས་བསྟན་པའི་གནས་སྐབས་སུའང༌། སྔོན་འགྲོའི་ཁྲིད་ལྟ་བུར་མཚོན་ན་བཤད་བྱའི་ཡན་ལག་དང༌། བཤད་བྱ་དངོས་གཉིས་ཟེར་བའི་ས་བཅད་དེའི་ཁོངས་སུ་ཀུན་སློང་ཀུན་སྤྱོད་ལ་སོགས་པ་ཐམས་ཅད་ཚིག་གཉིས་ཀྱི་ཁོངས་སུ་འདུས་ནས་ཡོད་པ་ལྟ་བུ་རེད། ཚིག་གི་འབྲུ་ནོན་པ་ལ་རུས་སྦལ་གྱི་ནུར་འགྲོས་ཟེར་ན། རུས་སྦལ་དེ་ཁོ་རང་གང་དུ་ཕྱིན་པའི་ས་ཆ་དེ་ཁབ་ཀྱི་རྩེ་ཙམ་མ་ལུས་པར་ཕར་ནུར་ནས་འགྲོ་བ་རེད། དེ་བཞིན་དུ་བཤད་བྱའི་ཡན་ལག་ལའང༌། བླ་མས་འཆད་ཚུལ། སློབ་མས་ཉན་ཚུལ། དཔོན་སློབ་གཉིས་ཀས་འཆད་ཉན་བྱ་ཚུལ། དང་པོ་བླ་མས་འཆད་ཚུལ་དེ་ལའང༌། སློབ་དཔོན་སྟོན་པ་སངས་རྒྱས་ཀྱི་འཆད་ཚུལ་ལ་སོགས་པ་དེ་ཚོ་ཐམས་ཅད་ཀྱི་ས་བཅད་ལ་འགྲེལ་བ་བརྒྱབ། འགྲེལ་བ་ལ་ལུང་འདྲེན་བརྒྱབ་ནས་རྒྱས་ཤིང་ཞིབ་པར་མ་ལུས་པར་བྱས་ནས་འཆད་པ་དེ་ལྟ་བུ་རེད། སྐབས་ཀྱི་དོན་བསྡུ་བ་ལ་སེང་གེ་འགྱིང་བ་ལྟ་བུ་ཟེར་ན༑ དཔེར་ན་སེང་གེ་དེ་ཕར་ཙམ་དུ་འགྲོ། དེ་ནས་ཚུར་ཕྱི་ལོག་ཅིག་བརྒྱབ། འགྱིང་ནས་སྡོད་པའི་སྐབས་སུ། སྡེར་ཆགས་ཀྱི་གཅན་གཟན་ཐམས་ཅད་ཀྱང་འཇིགས་ནས་སྐད་ཀྱང་འདོན་མི་ནུས་པར་བྲང་ཡང་ལྡིག་ལྡིག་ཟེར་ནས་ལུས་སྡོད་ཀྱི་རེད། དེ་བཞིན་དུ་གཞུང་བཤད་པ་ཐམས་ཅད་ཀྱང་རྒྱས་བཤད་མང་པོ་ཞིག་བཤད་ནའང་ཚུར་མདོར་བསྡུ་མ་ཤེས་ན། རྒྱས་བཤད་ག་ཚོད་བཤད་ནའང་ལོ་མ་ལྟ་བུ་བཀྲམ་ན་ཡང་འབྲས་བུ་འདྲ་བོ་གང་ཡང་ཟ་རྒྱུ་མེད་པ་ལྟ་བུ་ཡིན་པས། དོན་ཉམས་སུ་ལེན་མི་ཤེས་པ་རེད། དེ་སོང་ཙང་ཀུན་སློང་དང་ཀུན་སྤྱོད་དེ་དག་ཐམས་ཅད་མདོར་ཧྲིལ་གྱིས་དྲིལ་ན། བསམ་པ་བྱང་ཆུབ་སེམས་ཀྱིས་རྩིས་ཟིན་པ། སྦྱོར་བ་ལུས་ངག་ཡིད་གསུམ་གྱི་མ་གུས་པའི་སྤྱོད་ལམ་ཐམས་ཅད་ཕར་སྤངས་ནས་སྒོ་གསུམ་གུས་པ་ཆེན་པོས་ཉན་པ། རང་གི་སེམས་དེ་དུས་གསུམ་གྱི་རྣམ་རྟོག་གི་རྐྱེན་དབང་དུ་མ་སོང་བར་ཆོས་ཀྱི་དོན་ལ་རྩེ་གཅིག་ཏུ་གཏོད་པ་གསུམ་གྱི་ཁོངས་སུ་ཀུན་སློང་ཀུན་སྤྱོད་ཐམས་ཅད་འུབ་ཀྱིས་འདུས་འགྲོ་བ་ཡིན་པ་ལྟ་བུ། རྒྱས་བཤད་གང་བཤད་པ་དེ་དག་ཐམས་ཅད་མདོ་ཧྲིལ་གྱིས་དྲིལ་ཤེས་པ་དེ་ལ་སྐབས་ཀྱི་དོན་བསྡུ་བ་སེང་གེ་འགྱིང་བ་ཟེར་བ་རེད། སྐབས་ཀྱི་དོན་བསྡུས་ཏེ་ཉམས་སུ་ལེན་མ་ཤེས་ན། ཇོ་བོ་རྗེ་དཔལ་ལྡན་ཨ་ཏི་ཤ་དང༌། ལོ་ཙཱ་བ་རིན་ཆེན་བཟང་པོའི་ལོ་རྒྱུས་ལྟ་བུ་ཡིན།
དེ་ཡང་ཇོ་བོ་རྗེ་རྒྱ་གར་འཕགས་པའི་ཡུལ་ནས། བོད་ཀྱི་མངའ་རིས་ཀྱི་རྒྱལ་པོ་ལྷ་བླ་མ་ཡེ་ཤེས་འོད་ཀྱིས་ཞལ་ཆེམས་ལྟར་དུ་ལྷ་བཙུན་པ་བྱང་ཆུབ་འོད་ཀྱིས་གདན་འདྲེན་ཞུས་ཏེ། སྟོད་མངའ་རིས་སུ་ཕེབས་པའི་སྐབས། བསྟན་པ་ཕྱི་དར་གྱི་ལོ་ཙཱ་བ་སྔ་ཤོས་དང་མཁས་པ་ཆེ་ཤོས་ལོ་ཆེན་རིན་ཆེན་བཟང་པོ་ཡིན་པས། ཁོང་གི་སྟེང་ཁང་དང༌། བར་ཁང་དང༌། འོག་ཁང་དེ་དག་ཐམས་ཅད་ལ། བྱ་རྒྱུད་དང༌། སྤྱོད་རྒྱུད་དང༌། རྣལ་འབྱོར་རྒྱུད་དང༌། རྣལ་འབྱོར་བླ་ན་མེད་པའི་རྒྱུད་སྡེ་ལ་སོགས་པའི་དཀྱིལ་འཁོར་དང༌། ལྷ་རབ་འབྱམས་ཐམས་ཅད་བཤམས་ནས་ཡོད་ཅིང༌། ཁོང་གི་ཐུགས་ལ་ཇོ་བོ་རྗེ་དཔལ་ལྡན་ཨ་ཏི་ཤ་མཁས་པ་ཆེན་པོ་ཡིན་ནའང་ང་ལ་ནི་ཐེ་ཚོམ་དང༌། ཞུ་རྒྱུ་གང་གང་ཡང་མི་འདུག་སྟེ། ཡིན་ན་ཡང་བོད་རྒྱལ་པོས་གདན་འདྲེན་ཞུས་པ་སོང་ཙང༌། ང་ཡང་གུས་འདུད་ཅིག་མ་བྱས་ན་རུང་ས་མ་རེད་དགོངས་ནས། ཇོ་བོ་རྗེ་དཔལ་ལྡན་ཨ་ཏི་ཤ་དེ་ཉིད་ཁོང་རང་གི་གཟིམས་ཁང་དུ་གདན་འདྲེན་ཞུས། ཇོ་བོ་རྗེས་སྟེང་ཁང་དང༌། བར་ཁང་དང༌། འོག་ཁང་གི་ཡི་དམ་རྒྱུད་སྡེའི་ལྷ་གོ་རིམ་བཞིན་དུ་བཤམ་ཡོད་པ་ལ་ཕར་གཟིགས་ནས། ལྷ་རེ་རེའི་དྲུང་དུ་བསྟོད་པ་ཚིགས་སུ་བཅད་པ་རེ་རེ་དཀའ་ངལ་མེད་པར་འཕྲལ་དུ་ཐག་ཐག་གསུངས་པའི་སྐབས་སུ། ལོ་ཆེན་རིན་ཆེན་བཟང་པོ་འཇིགས་ཆུམ་ཙམ་ཞིག་བྱུང༌། ཨ་ཙི་བསྟོད་པ་དེ་ཚོ་ཡག་ག་ལ། ཚིག་གྲ་འགྲིག་པ་ལ། དྲན་གསོ་མི་དགོས་པར་ཁ་ཐུག་ལ་འདི་འདྲ་གསུང་རྒྱུ་ཡོད་པ། མཁས་པ་ཆེན་པོ་ཡིན་ས་འདུག་དགོངས་ནས། དེའི་བསྟོད་པ་དེ་ཚོ་གཞུང་གང་ནས་གསུངས་པ་ཡིན་ནམ་ཞེས་ཇོ་བོ་རྗེ་ལ་བཀའ་དྲི་ཞུས་དུས། འདི་ཁོ་བོ་རང་གིས་ད་ལྟར་འཕྲལ་དུ་འོ་གསུངས། དེ་ནས་ཡི་དམ་འདི་ཚོའི་ཉམས་ལེན་བྱེད་སྟངས་ག་འདྲ་ཡིན་ལ་སོགས་པ་རེ་རེ་བཞིན་དུ་ཇོ་བོ་རྗེས་ལོ་ཆེན་རིན་ཆེན་བཟང་པོ་ལ་བཀའ་འདྲི་གནང་བའི་སྐབས་སུ། ལོ་ཆེན་རིན་ཆེན་བཟང་པོ་འགགས་པ་མེད་པར་འདི་དང་འདི་ལྟ་བུ་ཡིན་ཞེས་ལན་ཐག་ཐག་འབུལ་བའི་སྐབས། ཇོ་བོ་རྗེ་ཐུགས་ཤིན་ཏུ་མཉེས་ནས། ཨ་ཙི་ལོ་ཙཱ་བ་མཁས་པ་ཆེན་པོ་ཁྱོད་ལྟ་བུ་བོད་ན་བཞུགས་བཞིན་དུ་ང་རྒྱ་གར་ནས་འོང་མ་དགོས་འདུག་ཨ་གསུངས། དེ་ནས་ཇོ་བོ་རྗེས་འོ་ན་དེ་དག་ཐམས་ཅད་ཀྱང་མདོ་ཧྲིལ་གྱིས་དྲིལ། འུབ་ཀྱིས་བསྡུས་ནས་ཉམས་སུ་ལེན་ན་ག་འདྲ་བྱས་ནས་ལེན་གྱི་རེད་ཅེས་བཀའ་འདྲི་གནང་དུས། ལོ་ཆེན་རིན་ཆེན་བཟང་པོས་དེ་སོ་སོའི་གཞུང་ནས་བཤད་པ་ལྟར་དུ་ལེན་ཟེར་རྒྱུ་ཞིག་མ་གཏོགས་འུབ་བསྡུས་མ་ཤེས་པས། ཇོ་བོ་རྗེས་ལོ་ཙཱ་བ་རུལ། ང་བོད་དུ་འོང་དགོས་ཀྱི་འདུག་གསུངས་པ་ལྟ་བུ་རེད། འོ་དེ་སོང་ཙང་ཕར་རྒྱས་བཤད་བརྒྱ་བཤད་ནའང་མདོར་བསྡུ་མ་ཤེས་ན་ཉམས་སུ་ལེན་མི་ཤེས་པ་ཡིན་པས། མདོར་བསྡུས་ཏེ་བཤད་པ་ཞིག་དགོས་པ་ཡིན་གསུངས།
གཞན་ཡང་ཞར་བྱུང་དུ་ཆོས་ཐོས་པའི་ཕན་ཡོན་དང༌། མ་ཐོས་པའི་ཉེས་དམིགས་གཉིས། ཆོས་འཆད་ཤེས་པའི་ཕན་ཡོན་དང༌། མི་ཤེས་བཞིན་དུ་བཤད་པའི་ཉེས་དམིགས་དང་གཉིས་ཏེ་བཞི་ཡོད། དེ་ལ་དང་པོ་ཆོས་ཐོས་པའི་ཕན་ཡོན་ནི། ཐོས་པའི་ཚོམས་ལས།
ཐོས་པས་ཆོས་རྣམས་ཤེས་པར་བྱེད། །ཐོས་པས་སྡིག་ལས་ལྡོག་པར་བྱེད། །ཐོས་པས་དོན་མ་ཡིན་པ་སྤོང༌། །ཐོས་པས་མྱ་ངན་འདས་པ་ཐོབ། །ཅེས་གསུངས་པས། ཐོས་པས་ཆོས་རྣམས་ཤེས་པར་བྱེད་ཟེར་ན། བླ་མ་ལས་ཆོས་མ་ཐོས་ན་རང་གིས་ཆོས་ཀྱི་དོན་དག་གང་ཡང་ཤེས་ཀྱི་མ་རེད། བླ་མ་ལས་ཆོས་ཀྱི་ཚིག་དོན་ཐམས་ཅད་ཐོས་ན། འོ་ཚིག་འདིའི་དོན་དེ་འདི་ཡིན་པ་འདྲ། ཉམས་ལེན་བྱེད་སྟངས་འདི་ལྟར་ཡིན་པ་འདྲ་བསམས་ནས། ཆོས་ཀྱི་དོན་དེ་ཚོ་ཧ་གོ་ཡོང་བ་རེད། ཐོས་པས་སྡིག་ལས་ལྡོག་པར་བྱེད་ཟེར་ན། ཐོས་པ་མེད་པའི་གནས་སྐབས་སུ་དགེ་བ་གང་ཡིན། སྡིག་པ་གང་ཡིན་ཧ་གོ་གི་མ་རེད། ཐོས་པ་དེ་བྱུང་ཚར་བའི་གནས་སྐབས་སུ། འདི་སྡིག་པ་ཡིན་ས་རེད། འདི་བྱེད་མི་རུང་བ་ཡིན་ས་འདུག་བསམས་ནས་ཕར་སྤང་བྱ་ཡང་བྱེད་ཐུབ་ཀྱི་རེད། ཐོས་པས་དོན་མ་ཡིན་པ་སྤོང་ཟེར་ན། ཆོས་ཐོས་པ་མེད་པའི་གནས་སྐབས་སུ་དོན་ཡོད་པའི་ལས་ཀ་དེ་གང་རེད། དོན་མེད་པའི་ལས་ཀ་དེ་གང་རེད་ཧ་གོ་གི་མ་རེད། བླ་མ་ལས་ཆོས་ཐོས་པ་ལ་བརྟེན་ནས། འདི་དོན་དག་ཡོད་པར་འདྲ། འདི་དོན་མེད་ཀྱི་ལས་ཀ་ཡིན་པ་འདྲ་བསམ་ནས། དོན་མེད་པའི་ལས་ཀ་དེ་ཕར་བཞག་ཆོག་རེད། ཐོས་པས་མྱ་ངན་འདས་པ་ཐོབ་ཟེར་ན། དམ་པའི་ཆོས་ཐོས་པ་ལ་བརྟེན་ནས་ཤེས་རབ་ཆེན་པོས་སྲིད་པའི་མཐའ་ལ་མི་གནས། སྙིང་རྗེ་ཆེན་པོས་ཞི་བའི་མཐའ་ལ་མི་གནས། དེ་ལྟ་བུའི་མི་གནས་པའི་མྱ་ངན་འདས་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་འདི་ཉིད་ཐོབ་པ་ཡིན། བྱམས་པ་སེང་གེ་སྒྲས་ཞུས་པའི་མདོ་ལས་ཀྱང༌།
བསྟན་བཅོས་སྟོན་པའི་དུས་དག་ལ། །རྔའམ་གཎྜིའི་སྒྲ་བྱུང་བ། །ཐོས་པས་བྱང་ཆུབ་ཐོབ་འགྱུར་ན། །ཉན་ཕྱིར་ལྷགས་པ་སྨོས་ཅི་དགོས། །ཞེས་གསུངས་པ་ལྟར་ཆོས་བསྟན་པའི་གནས་སྐབས་ན། འཛོམས་བརྡ་ལ་དུང་གཏོང་བ་དང༌། རྒྱལ་རྔ་རྡུང་བ་དང༌། རྔ་རྡུང་བ་དང༌། གཎྜི་རྡུང་བ་ལ་སོགས་པ་དེ། གཞུང་ལམ་ནས་ཆོས་ལ་དད་པའི་མི་ཞིག་འགྲོ་གི་ཡོད་ན། སྐྱབས་སུ་མཆི་དེ་རིང་དུང་ཞིག་གཏོང་གི་འདུག །བླ་མ་དེས་བཀའ་ཆོས་ཤིག་གནང་གི་ཡོད་པ་འདྲ་བསམ་པའི་དད་པ་ལྷང་ཙམ་ཞིག་རྒྱུད་ལ་སྐྱེས་པས་ཀྱང༌། དེའི་རྒྱུད་ལ་ཐར་པའི་ས་བོན་བཞག་ནས། མ་འོངས་པ་སྐྱེ་བ་ཕྱི་མར་རིམ་པས་དྲག་ཏུ་སོང་ནས་དུང་གི་སྒྲ་ཐོས་པའི་མི་དེ་ཡང་སངས་རྒྱས་ཀྱི་གོ་འཕང་ཐོབ་འགྲོ་བ་ཡིན་གསུངས། དེ་འདྲའི་དུང་གི་སྒྲ་ཙམ་ཐོས་པའི་མི་ཡང་མ་འོངས་པར་སངས་རྒྱས་པའི་ཕན་ཡོན་ཡོད་ན། ང་རང་ཚོ་ཆོས་ཉན་པའི་ཕྱིར་དུ་ལྷགས་པ་སྟེ། རྐང་པ་བཙུགས་ནས་བླ་མའི་དྲུང་དུ་དངོས་སུ་ཡོང་བ་ལ་སྨོས་ཅི་དགོས་ཏེ། དེ་ལ་ཕན་ཡོན་ཡོད་དང་མེད་སྐད་ཆ་བཤད་དགོས་ཀྱི་མ་རེད་གསུངས་པ་རེད། གཞན་ཡང་རྒྱལ་བའི་སྐྱེས་རབས་ལས་ཀྱང༌།
གང་ཞིག་ཐོས་པས་ཡིད་ནི་དད་འགྱུར་ལ། །ལེགས་པར་དགའ་ལ་བརྟན་པ་ཉིད་དུ་འགྱུར། །ཤེས་རབ་སྐྱེ་ཞིང་གཏི་མུག་མེད་པར་བྱེད། །ཐོས་པ་གཏི་མུག་མུན་སེལ་སྒྲོན་མེ་ཡིན། །རྐུན་པོ་ལ་སོགས་མི་ཁྱེར་ནོར་གྱི་མཆོག །ཀུན་ཏུ་རྨོངས་པའི་དགྲ་འཇོམས་མཚོན་ཆ་ཡིན། །ཐབས་ཚུལ་མན་ངག་སྟོན་པ་གྲོགས་ཀྱི་མཆོག །ཅེས་དང༌།
ཡ་རབས་རྣམས་དང་ཕྲད་ན་སྐྱེས་ཀྱི་མཆོག །ཚོགས་ཀྱི་ནང་ན་མཁས་པ་མགུ་བར་འགྱུར། །ཕས་ཀྱི་རྒོལ་བ་ཉི་མའི་འོད་ཟེར་འདྲ། །ཞེས་པ་ལ་སོགས་པའི་ཕན་ཡོན་མང་པོ་གསུངས་ཡོད། གང་ཞིག་ཐོས་པས་ཡིད་ནི་དད་འགྱུར་ལ་ཟེར་ན། གང་ཞིག་དམ་པའི་ཆོས་དེ་རང་གི་རྣ་བའི་ལམ་དུ་ཐོས་ཙམ་གྱིས་ཡིད་ཀྱང་དད་པ་སྐྱེ་བར་འགྱུར་ལ། ལེགས་པར་དགའ་ལ་བརྟན་པ་ཉིད་དུ་འགྱུར་ཟེར་ན། རང་གི་སེམས་དགའ་བ་དང༌། སེམས་བརྟན་པ་ཉིད་དུ་འགྱུར་བ་དང༌། ཤེས་རབ་སྐྱེ་ཞིང་གཏི་མུག་མེད་པར་བྱེད་ཟེར་ན། རང་གི་སེམས་ལ་ཤེས་རབ་དེ་ག་ཚོད་ཙམ་སྐྱེ་གིན་སྐྱེ་གིན་གཏི་མུག་དེ་ཙམ་དེ་ཙམ་དུ་ཉུང་དུ་འགྲོ་བ་ཡིན་པས། དཔེར་ན་མུན་ནག་ཅིག་གི་ནང་དུ་མཆོད་མེ་གཅིག་སྤར་ན་དེ་ཙམ་མུན་ནག་དེ་ཉུང་དུ་འགྲོ། མཆོད་མེ་གཉིས་སྤར་ན་དེ་ཙམ་གྱིས་མུན་ནག་དེ་ཉུང་དུ་སོང༌། ས་བཞུ་ཞིག་སྤར་ན་མུན་ནག་ཀྱང་མེད་པར་འགྲོ་བ་ལྟ་བུ་རེད། དེའི་ཕྱིར། ཐོས་པ་གཏི་མུག་མུན་སེལ་སྒྲོན་མེ་ཡིན་ཞེས་གསུངས། རྐུན་པོ་ལ་སོགས་མི་ཁྱེར་ནོར་གྱི་མཆོག་ཟེར་ན། དམ་པའི་ཆོས་ཐོས་པ་དེ་རྐུན་མས་ཀྱང་ཁུར་རྒྱུ་མེད། དཔེར་ན་ད་ལྟར་སྔོན་འགྲོའི་ཁྲིད་འདི་ཡག་པོ་བློ་ལ་བྱུང་སོང་ན། ཉིན་གཅིག་ནང་ལ་རྐུན་མ་ཤོར་ནས། དཔེ་ཆ་དང༌། མཆོད་ཆས་དང༌། ཉལ་ཆས་ཚང་མ་རྐུན་མས་ཁྱེར་སོང་ནའང༌། རང་གི་རྒྱུད་ལ་སྔོན་འགྲོའི་ཁྲིད་ཅིག་ཤེས་ནས་ཡོད་པ་དེ་རྐུན་མས་ཀྱང་འཁུར་རྒྱུ་མེད་རེད། ཀུན་ཏུ་རྨོངས་པའི་དགྲ་འཇོམས་མཚོན་ཆ་ཡིན་ཟེར་ན། མ་རིག་པ་རྨོངས་པའི་དགྲ་ལས་སྡུག་པ་འཇིག་རྟེན་གྱི་ཁམས་ན་མེད་པ་ཡིན་པས། དེ་འཇོམས་པར་བྱེད་པའི་མཚོན་ཆ་ལྟ་བུ་དེ་ཐོས་པ་ཡིན། ཐབས་ཚུལ་མན་ངག་སྟོན་པར་གྲོགས་ཀྱི་མཆོག་ཟེར་ན། སློབ་སྟོན་བྱེད་པའི་གྲོགས་ཀྱི་མཆོག་ཏུ་གྱུར་པ་ཡང་ཐོས་པ་འདི་ཡིན། ཡ་རབས་རྣམས་དང་ཕྲད་ན་སྐྱེས་ཀྱི་མཆོག་ཟེར་ན། མི་ཡ་རབས་གཅིག་དང་འཕྲད་སོང་ན། མི་ཡ་རབས་ལ་པད་ཤག་དང༌། ཟ་རྒྱུ་འཐུང་རྒྱུ་འདྲ་བོ་སྤྲད་ན་དགའ་བོ་བྱེད་ཀྱི་རེད་དེ། ད་དུང་དེ་ལས་ཀྱང་ལེགས་བཤད་ཀྱི་སྐྱེས། དམ་པའི་ཆོས་ཀྱི་ཚིག་ཤོ་ལོ་ཀ་གཅིག་གཉིས་ཤིག་ཕར་བཤད་རྒྱུ་ཡོད་པའམ། སྤང་བྱ་དང་བླང་བྱ་ཞིག་བཤད་རྒྱུ་ཡོད་པ་ཡིན་ན། མི་ཡ་རབས་ཐམས་ཅད་དེ་ལས་དགའ་བ་གང་ཡང་མེད་རེད། ཚོགས་ཀྱི་ནང་ན་མཁས་པ་མགུ་བར་འགྱུར་ཟེར་ན། མི་མང་པོ་འཛོམས་སའི་ནང་ན་ཡང་ཐོས་པ་བྱས་པའི་ཡོན་ཏན་ཡོད་ན། མི་ཚང་མ་དེ་ལ་ཧ་ལས་དགོས་པ་དང༌། མི་ཚང་མ་དེ་ལ་མགུ་བ་སྐྱེས་པ་རེད། ཕས་ཀྱི་རྒོལ་བ་ཉི་མའི་འོད་ཟེར་འདྲ་ཟེར་ན། ཕར་ནས་ཚུར་རྩོད་པ་འཛུགས་མཁན་འདྲ་ལ་སོགས་པ་ཡོད་པ་ཡང༌། རང་ལ་ཐོས་པའི་ཡོན་ཏན་ཏིག་ཚོད་ཡོད་ན། ཉི་མའི་འོད་ཟེར་གྱིས་མུན་ནག་ཐམས་ཅད་ཕར་འཇོམས་འགྲོ་བ་དང་འདྲ་གསུངས། དེ་ལྟར་དངོས་སུ་ཆོས་ཉན་པ་ལ་ཕན་ཡོན་དེ་ལྟར་ཡོད་པར་སྨོས་ཅི་དགོས་ཀྱང༌། ཆོས་བཤད་པའི་སྐབས་སུ་ཉེ་འཁོར་ལ་དུད་འགྲོ་བྱ་དང༌། བྱེའུ་དང༌། ཁྱི་དང༌། བ་ཕྱུགས་དང༌། གླང་གོག་ལ་སོགས་པ་དེ་འདྲས་ཆོས་ཐོས་པ་ལའང་ཕན་ཡོན་ཆེན་པོ་ཡོད་པ་ནི། དེ་ཡང་སྔར་རྒྱ་གར་དུ་དགེ་སློང་ཞིག་གི་བྲང་ཁང་དུ་གདུང་གསེབ་ཞིག་ལ་བྱ་ཐི་བ་ཞིག་ཉལ་ཅིང་ཡོད་པས། དགེ་སློང་དེས་དུས་རྒྱུན་དུ་འཕགས་པ་སྡུད་པ་ཡི་ཞལ་འདོན་མཛད་དེ། མཚམས་མཚམས་ལ་མདོ་སྡུད་པའི་ཕྱེད་ཙམ་ཐོན་དུས་ནམ་ལངས། ནམ་ལངས་དུས་བྱ་དེ་འཕུར་ནས་འགྲོ། མཚམས་མཚམས་ལ་མདོ་སྡུད་པ་དེ་སུམ་གཉིས་ཙམ་ལོན་དུས་ནམ་ལངས། ནམ་ལངས་དུས་བྱ་དེ་འཕུར་ནས་འགྲོ་བ་ཡིན། བྱ་དེས་རྟག་པར་མདོ་སྡུད་པ་ཐོས་པའི་ཕན་ཡོན་ལ་བརྟེན་ནས། སྐྱེ་བ་ཕྱི་མ་དེ་ལ་མི་ལུས་ཤིག་ཐོབ། དཀོན་མཆོག་གསུམ་ལ་དད་པ་ལྷང་ངེ་བ་ཞིག་བྱུང་ནས། མདོ་སྡུད་པ་དེ་སྔར་གང་ཐོས་པ་ཕྱེད་ཀ་ཙམ་ཞིག་དཔེ་ཆ་ལ་བལྟ་ཡང་མ་དགོས། ཟིན་ཡང་མ་དགོས་པར་ཐག་ཐག་སྐྱོར་རྒྱུ་བྱུང་བའི་གཏམ་རྒྱུད་ཡོད་པ་ལྟ་བུ་རེད།
དེ་བཞིན་དུ་སློབ་དཔོན་དབྱིག་གཉེན་ལ་རང་ལས་མཁས་པའི་སློབ་མ་བཞི་ཡོད་པའི་ནང་ནས། མངོན་པ་རང་ལས་མཁས་པ་སློབ་དཔོན་བློ་གྲོས་བརྟན་པ་ཞེས་བྱ་བ་དེ། སྔར་སློབ་དཔོན་དབྱིག་གཉེན་གཞུང་ལུགས་འབུམ་སྡེ་དགུ་བཅུ་གོ་དགུ་ལ་གསན་སྦྱོང་མཛད་པའི་སྐབས་སུ། ཁོང་གི་བྲང་ཁང་གི་ཉེ་འགྲམ་ཞིག་ཏུ་ཕུག་རོན་ཞིག་ཏུ་སྐྱེས། སློབ་དཔོན་དབྱིག་གཉེན་དེ་རྟག་པར་གཞུང་གི་དོན་ལ་གཤར་སྦྱོང་མཛད་པའི་ཆོས་ཀྱི་སྒྲ་དེ། ཕུག་རོན་དེས་རྟག་པར་ཐོས། ཐོས་པ་ལ་བརྟེན་ནས་ལས་ཀྱི་སྒྲིབ་པ་ཐམས་ཅད་ཕར་བསྲབས། བསྲབས་ནས་ཕུག་རོན་དེ་ཚེ་འཕོས་པ་དང་མཐའ་འཁོབ་ཀྱི་མི་ཚང་ཞིག་གི་བུ་རུ་སྐྱེས། སྐྱེས་མ་ཐག་ནས་དཀོན་མཆོག་གསུམ་ལ་དད་པ་ལྷང་སྐྱེས། ངའི་སློབ་དཔོན་དབྱིག་གཉེན་ཞེས་ཁ་ནས་ཟེར་བ་ཞིག་བྱུང༌། ཁྱོད་ཀྱི་སློབ་དཔོན་དབྱིག་གཉེན་ཟེར་གང་དུ་ཡོད་ཟེར་དུས་བཤད་རྒྱུ་གང་ཡང་མ་བྱུང༌། དེ་ནས་ཡུལ་དབུས་ནས་ཚོང་པ་ཁ་ཤས་ཤིག་བྱུང་དུས་ཡུལ་དབུས་ན་སློབ་དཔོན་དབྱིག་གཉེན་ཟེར་བ་དེ་འདྲ་འདུག་གེ་ཟེར་ཕ་མ་དེ་ཚོས་དྲིས་པས་སློབ་དཔོན་དབྱིག་གཉེན་ཟེར་མཁས་པ་ཆེན་པོ་ཞིག་ཡོད་ཟེར། པུ་གུ་དེ་ཡང་ཚོང་པ་དེ་ཚོ་དང་སྦྲགས་ནས་སློབ་དཔོན་དབྱིག་གཉེན་གྱི་དྲུང་དུ་བཏང༌། སློབ་དཔོན་དབྱིག་གཉེན་གྱི་དྲུང་དུ་སླེབ་མ་ཐག་ཏུ་ངའི་སློབ་དཔོན་དབྱིག་གཉེན་ཟེར་ཡར་འཐམས་དུས། སློབ་དཔོན་གྱིས། ཅི་ཁྱེད་ཀྱི་སློབ་དཔོན་ང་བྱས་པ་མི་དྲན་གསུངས་བཀའ་འདྲི་གནང་བས། ཁོ་རང་གི་སྐྱེ་བ་སྔོན་མར་ང་ཕུག་རོན་ཞིག་ཏུ་སྐྱེས་དུས་ཁྱེད་གསན་སྦྱོང་གནང་བ་ཐོས་པའི་ལོ་རྒྱུས་ཞུས། སློབ་དཔོན་ཐུགས་ཤིན་ཏུ་མཉེས་ནས་མཁས་པར་བསླབས་ནས། མ་འོངས་པ་ན་མངོན་པའི་བསྟན་པ་ལ་བྱ་བ་བྱེད་པ་དེ་བྱུང་བ་ཡིན། དེ་བཞིན་དུ་དགེ་སློང་ཞིག་ཆུ་འགྲམ་ཞིག་ཏུ་ཆོས་བཤད་ནས་བསྡད་པའི་སྐབས་སུ། གནག་རྫི་རྒན་པོ་ཞིག་ཆོས་ཉན་དུ་འོང༌། ཁོས་དྲན་པ་དང་ཤེས་བཞིན་གྱིས་མ་ཟིན་པར་སྦལ་པ་ཞིག་དེ་ན་ཡོད་པ་དེ་གནག་རྫི་དེའི་བེར་ཀའི་འོག་ཏུ་ཤི། སྦལ་པ་དེ་སྔར་ཆོས་ལྷང་ངེ་བ་ཐོས་བཞིན་ལམ་སང་ཤི་བས། ཆོས་ཀྱི་ཕན་ཡོན་ལ་བརྟེན་ནས་དེ་མ་ཐག་ཏུ་སུམ་ཅུ་རྩ་གསུམ་གྱི་ལྷ་ཡུལ་དུ་སྐྱེས། ལྷ་རྣམས་གནས་གསུམ་ལ་རྟོག་པ་ཟེར་བ་དེ་བྱུང་ནས། གང་ནས་སྐྱེས་པ། གང་དུ་སྐྱེས་པ། ལས་ཅི་ཞིག་བྱས་པ་ལ་བརྟེན་ནས་སྐྱེས་པ་གསུམ་ལ་བརྟག་དཔྱད་གཏོང་བའི་སྐབས་སུ། གང་ནས་སྐྱེས་པ་ནི། མི་ཡུལ་ནས་སྦལ་པ་ཞིག་ཚེ་འཕོས་པས་ཡར་སྐྱེས། གང་དུ་སྐྱེས་ན་ད་ལྟར་ལྷ་ཡུལ་དུ་སྐྱེས། ལས་ཅི་ཞིག་བྱས་པས་སྐྱེས་པ་ལ་བརྟག་དཔྱད་གཏོང་དུས། དགེ་སློང་ཞིག་གིས་ཆོས་བཤད་པའི་སྒྲ་དེ་རྣ་བར་ལྷང་ངེ་ཐོས་པའི་ཕན་ཡོན་ལ་བརྟེན་ནས་ལྷ་ཡུལ་དུ་སྐྱེས་པ་ཧ་གོ་ནས། ལྷའི་བུ་དང་བུ་མོ་མང་པོ་དང་བཅས་སྤོས་དང༌། དྲི་དང༌། ཕྲེང་བ་ལ་སོགས་པའི་མཆོད་རྫས་རྣམ་པ་སྣ་ཚོགས་ཐོགས་ནས་སངས་རྒྱས་བཅོམ་ལྡན་འདས་ཀྱི་སྐུ་མདུན་དུ་བཅར་ནས་ལོ་རྒྱུས་རྣམས་ཞུས། སངས་རྒྱས་ཀྱིས་ཀྱང་ཆོས་ཀྱི་སྡོམ་བཞི་དང་འབྲེལ་བའི་སྒོ་ནས་ཆོས་གསུངས་པའི་གཏམ་རྒྱུད་ཡོད་པ་དང༌། འོ་དེ་ལ་སོགས་པ་དུད་འགྲོས་ཀྱང་ཆོས་ཐོས་ན་ཕན་ཡོན་བསམ་གྱིས་མི་ཁྱབ་པ་ཡོད་པར་བཀའ་འགྱུར་དེ་ཚོའི་ནང་ལ་མང་པོ་ཡོད་པས་ང་རང་ཚོས་དངོས་སུ་ཆོས་ཉན་པའི་ཕན་ཡོན་ཡོད་མེད་བཤད་ཀྱང་མ་དགོས་པ་རེད།
མ་ཐོས་པའི་ཉེས་དམིགས་ནི། ཐོས་པ་མེད་པའི་སྒོམ་པ་དེ། །ལག་རྡུམ་བྲག་ལ་འཛེགས་པ་འདྲ། །རྒྱུ་མཚན་མི་ཤེས་སྒོམ་པ་དེ། །རྒྱུས་མེད་ལམ་དུ་འགྲོ་བ་འདྲ། །ཞེས་པས། དམ་པའི་ཆོས་ལ་ཐོས་པ་གང་ཡང་མེད་པར་སྒོམ་ལ་འཇུག་ན་ནི། སྒོམ་ཡང་དག་པ་གང་ཡང་རྒྱུད་ལ་མི་སྐྱེ་བ་དང༌། གལ་སྲིད་སྒོམ་ཞིག་སྐྱེས་པའི་དབང་དུ་བཏང་ནའང༌། གོལ་ས་དང༌། ཤོར་ས་དང༌། ནོར་ས་དེ་འདྲ་མང་པོ་འབྱུང་བ་དང༌། དེ་འདྲ་མ་བྱུང་ནའང་བརྟན་པ་ཐོབ་པ་དང༌། བོགས་ཐོན་པ་དཀའ་ལས་ཁག་པོ་ཡིན་པས། དེའི་ཕྱིར་ན་ཐོས་པ་དེ་ཤིན་ཏུ་གལ་ཆེ་བ་ཡིན། འོན་ཀྱང་དེང་སང་ཁ་ཤས་ཀྱིས། ཐོས་པ་ཟེར་རྒྱུ་དེ་པོ་ཏི་མང་པོ་བཀའ་གདམ་པའི་གཞུང་ཆེན་བཀའ་པོད་ལྔ་ཟེར་བ་དང༌། དེ་མ་ཡིན་པའི་གཞུང་ཆེན་བཅོ་བརྒྱད་ཟེར་བ་དང༌། གཞུང་བཅུ་གསུམ་ཟེར་བ་འདྲ་བ་དེ་ཚོ་ལ་ཐོས་པ་བྱས་ན་ཐོས་པ་ཡིན་པ་དང༌། དེ་འདྲ་ཞིག་ལ་ཐོས་པ་མ་བྱས་ན་ཐོས་པ་མ་ཡིན་པའི་བསམ་ཚུལ་ཡོད་ན་ཡང༌། དེ་ལྟ་བུ་མ་ཡིན་ཏེ། ཀུན་བཟང་བླ་མའི་ཞལ་ལུང་གི་ནང་ལའང༌། ཐོས་པ་བྱེད་དགོས་ཟེར་ནས། ཚང་མ་ཐམས་ཅད་ཤེས་པ་སྙིགས་དུས་ཀྱི་ཚེ་ཐུང་ཞིག་གི་ནང་ལ་འོང་ཡང་མི་འོང༌། སྒྲུབ་ཐུབ་ཀྱང་མི་ཐུབ་གསུངས། དེའི་ཕྱིར་ན་རང་གི་གདམ་ངག་ཉམས་སུ་ལེན་རྒྱུ་གང་ཡིན་པ་དེ་ཉིད་ལ་སྦྱོར་དངོས་རྗེས་གསུམ་ཚང་བའི་ཐོས་པ་རེ་མེད་ན་ཐབས་མེད་པ་རེད། དེ་མ་བྱས་ན་ཉམས་ལེན་བྱེད་མི་ཤེས་པ་ཡིན།
དེ་ཡང་སྤྱིར་དུ་སངས་རྒྱས་ཀྱི་བསྟན་པ་རིན་པོ་ཆེ་ལ་བྱ་བ་བྱེད་ཐུབ་པའི་བླ་མ་སྐྱེས་བུ་དམ་པ་ལྟ་བུ་དང༌། ལོ་གཞོན་གཞོན་ཤེས་རབ་བསམ་གྱིས་མི་ཁྱབ་པ་ཡོད་པ་ལ་སོགས་པས་ནི། གྲུབ་མཐའ་རིས་མེད་ཀྱི་གཞུང་ལ་སྦྱོང་བ་བྱེད་པ་དང༌། བཅུ་ཕྲག་རིག་པའི་གནས་ཐམས་ཅད་ཀྱི་ཕ་རོལ་ཏུ་ཕྱིན་པ་བྱེད་ཐུབ་ན་ཡག་པོ་རེད་དེ། འོན་ཀྱང་ང་རང་ཚོ་ཤེས་རབ་ཆེན་པོ་མེད་པ། ལོ་ཡང་ཡར་ཚོད་བསླེབས་པ་ལ་སོགས་པ་དེ་འདྲས་གཞུང་མང་པོ་ལ་སྦྱངས་པ་བྱས་ན་ཡང༌། དུས་ཚོད་དེ་དཔེ་ཆ་བལྟ་རྒྱུ་ལ་ཕར་རྫོགས། ཉམས་ལེན་བྱེད་རྒྱུ་གང་ཡང་མེད་པའི་གནས་སྐབས་ཤིག་ལ་ཤི་སོང་ན། དེ་ཡང་ཕན་པ་ཆེན་པོ་མེད་པ་རེད། དེའི་ཕྱིར་རྣལ་འབྱོར་གྱི་དབང་ཕྱུག་བཞད་པ་རྡོ་རྗེའི་ཞལ་ནས་ཀྱང༌།
ཤཱཀ་ཐུབ་བསྟན་པའི་སྙིགས་མ་ལ། །མི་རྣམས་ཚེ་ཐུང་ལོངས་སྤྱོད་དབུལ། །བདུད་རིགས་བར་ཆད་མང་བའི་ཕྱིར། །རྒྱུད་སྡེའི་མཁྱེན་རྒྱ་མི་འཚལ་བས། །བུ་སྒྲུབ་པ་ཉམས་སུ་ལོངས་ཤིག་གསུངས། །ཞེས་གསུངས་པ་ལྟར་དང༌། དེ་བཞིན་དུ་ཇོ་བོ་རྗེ་དཔལ་ལྡན་ཨ་ཏི་ཤའི་ཞལ་ནས་ཀྱང༌།
ཚེ་ཐུང་ཤེས་བྱའི་མཐའ་ལ་ཟད་པ་མེད། །ཚེ་ཡི་ཚད་ནི་ཇི་ཙམ་མི་ཤེས་པས། །ངང་པས་མཚོ་ལས་འོ་མ་ལེན་པ་བཞིན། །རང་གི་འདོད་པ་དང་དུ་བླང་བར་བྱོས། །ཞེས་གསུངས་པ་ལྟ་བུ་དང༌། ཀུན་མཁྱེན་ཀློང་ཆེན་རབ་འབྱམས་པའི་ཞལ་ནས་ཀྱང༌།
ཤེས་བྱ་ནམ་མཁའི་གཟའ་སྐར་འདྲ། །བསླབ་དགོས་གནས་ལ་ཟད་པ་མེད། །དེ་བས་ཡང་དག་སྙིང་པོའི་དོན། །འགྱུར་མེད་བཙན་ས་ཟིན་ན་ལེགས། །ཞེས་གསུངས་པ་ལ་སོགས་པ་རྒྱལ་བ་གོང་མ་རྣམས་ཀྱི་གསུང་མང་པོ་ཡོད། ཡིན་ན་ཡང་རང་གི་ཉམས་ལེན་བྱ་རྒྱུའི་ཆོས་དེ་ཚོ་ལ་དང་པོར་ཐོས་བསམ་གང་ཡང་མ་བྱས་ན་ཉམས་སུ་ལེན་ཡང་མི་ཤེས་པས། དཔེར་ན། ད་ལྟར་སྔོན་འགྲོའི་དམིགས་པ་དེ་ཚོ་ཡང་ཅུང་ཟད་མ་ཤེས་པས་སྔོན་འགྲོ་སྐྱེལ་ཁུལ་བྱས་ནའང༌། དེ་ནི་ཁུ་ནུ་བླ་མ་རིན་པོ་ཆེས་གསུངས་པ་ནང་བཞིན། ཕྱག་འདྲ་གྲངས་ཀ་བརྒྱབ། ཡིག་བརྒྱ་འདྲ་གྲངས་ཀ་བརྒྱབ་ནས། གྲངས་ཀ་བརྒྱབ་པའི་རིང་ནང་དུ་བསྡད། གྲངས་ཀ་བརྒྱབ་ཚར་བ་དང་མར་ཕྱི་ལ་ཐོན་རྒྱུ་མ་གཏོགས། དེའི་དམིགས་རིམ་ཙམ་ཞིག་ཀྱང་མི་ཤེས། དེའི་ཕྱིར་ན། ཐོས་པ་མེད་པའི་སྒོམ་པ་དེ། །ལག་རྡུམ་བྲག་ལ་འཛེག་པ་འདྲ་ཟེར། དཔེར་ན་མི་ལག་པ་རྡུམ་པོ་ཞིག་བྲག་རི་ལ་ཡར་འཛེགས་དགོས་ན། ཡར་ཙམ་འཛེགས་ནས་མར་རིལ་འགྲོ་རྒྱུ་མ་གཏོགས་ཡར་འཛེགས་ཐུབ་ཀྱི་མ་རེད། དེ་བཞིན་ཐོས་པ་གང་ཡང་མེད་པར་ཉམས་ལེན་འདྲ་བྱེད་མདོག་མདོག་བྱས་ནའང་དེ་དང་འདྲ་བ་རེད། རྒྱུ་མཚན་མི་ཤེས་སྒོམ་པ་དེ། །རྒྱུས་མེད་ལམ་དུ་འགྲོ་བ་འདྲ་ཟེར་ན། ཆོས་ཉམས་སུ་ལེན་པར་བྱེད་པའི་རྒྱུ་མཚན་དེ་ཡག་པོ་ཞིག་ཤེས་ནས་ཉམས་སུ་ལེན་དགོས་པ་མ་གཏོགས། རྒྱུ་མཚན་གང་ཡང་མ་ཤེས་པར་འོལ་ཚོད་ཀྱིས་ཆོས་ཉམས་སུ་ལེན་པ་དང༌། མཚམས་བྱེད་ཁུལ་འདྲ་བྱེད་པ་དང༌། ཐུན་གཏོང་ཁུལ་འདྲ་བྱེད་པ་ནི། དཔེར་ན་ཅོང་ཤིང་ལྟ་བུ་ལ་འགྲོ་མ་མྱོང་བའི་མི་ཞིག །དེ་རིང་ཅོང་ཤིང་ལ་འགྲོ་དགོས་ན་མར་ཆུ་ལ་སླེབ་ཀྱི་ཡོད་དམ། ཡར་རི་རྩེ་ལ་སླེབ་ཀྱི་ཡོད་དམ། གཉའ་ནང་ཚོང་འདུས་ལ་སླེབ་ཀྱི་ཡོད་དམ། ཅོང་ཤིང་ལ་སླེབ་ཀྱི་ཡོད་བསམས་ནས་འོལ་ཚོད་ཚོད་ཀྱིས་འགྲོ་བ་དང་འདྲ་བ་རེད།
ཆོས་འཆད་ཤེས་པའི་ཕན་ཡོན་དང༌། མི་ཤེས་བཞིན་དུ་བཤད་པའི་ཉེས་དམིགས་གཉིས་ལས། དང་པོ་ཆོས་འཆད་ཤེས་པའི་ཕན་ཡོན་ནི། འཕགས་པ་དཀོན་མཆོག་བརྩེགས་པ་ལས།
གང་གི་བྱེ་སྙེད་འཇིག་རྟེན་གསེར་དག་གིས། །བཀང་སྟེ་གང་ལ་སྦྱིན་པ་བྱིན་པ་བས། །དུས་ངན་ཚེ་ན་ཚིགས་བཅད་གཅིག་བརྗོད་པ། །དེ་ཡི་ཕན་ཡོན་ཅི་འདྲ་དེ་ལ་མེད། །ཅེས་གསུངས། དེ་ཡང་དཔེར་ན་རྒྱ་གར་གྱི་ཆུ་བོ་གང་གཱའི་འགོ་མཇུག་ལ་བྱེ་མ་གྲངས་ཀ་ག་ཚོད་ཡོད་པ་དེ་ཚོད་ཀྱི་བྱེ་མ་རེ་རེ་ལ་སྟོང་གསུམ་གྱི་སྟོང་ཆེན་པོ་རེ་རེ་བཞག་ནས། དེ་ལྟ་བུའི་སྟོང་གསུམ་གྱི་སྟོང་ཆེན་པོ་ཚད་མེད། གྲངས་མེད། བསམ་གྱིས་མི་ཁྱབ་པ། བརྗོད་ཀྱིས་ཀྱང་མི་ལང་བ་དེ་ཚོ་ཐམས་ཅད་གསེར་གྱིས་འཕྱུར་བུར་བཀང་ནས། ཁམས་གསུམ་གྱི་སེམས་ཅན་ཐམས་ཅད་ལ་ཕངས་པ་མེད་པར། གསེར་ཀཱི་ལོ་བཅུ་ཁུར་གྱི་ཡིན་ཟེར་ན་ཀཱི་ལོ་བཅུ་སྤྲད། དོ་བོ་གཅིག་ཁུར་གྱི་ཡིན་ཟེར་ན་དོ་བོ་གཅིག་སྤྲད། ག་ཚོད་ཁུར་གྱི་ཡིན་ཟེར་ནའང་ཕངས་པ་མེད་པར་སྤྲད་བཞག་ན། ཕན་ཡོན་ག་ཚོད་ཙམ་ཡོད། དེ་ཡང་ཕན་ཡོན་ཆེན་པོ་རེད་དེ། ཡིན་ཀྱང་དེང་སང་དུས་ཚོད་སྙིགས་མ་ལྔ་བདོ་བའི་སྐབས་སུ་ཆོས་ཚིག་བཞི་ཙམ་ཞིག་བཤད་ན། དེ་བས་ཀྱང་ཕན་ཡོན་ཆེ་བ་ཡིན་གསུང༌། གཞན་ཡང༌།
འཇིག་རྟེན་ཁམས་སུ་རིན་ཆེན་གྱིས་བཀང་སྟེ། །དགེ་མཆོག་སེམས་ཀྱིས་རྒྱལ་བར་ཕུལ་བ་བས། །སེམས་ཅན་གཅིག་ལ་ཚིགས་བཅད་སྦྱིན་དེ་ལ། །ཆར་ཡང་མི་ཕོད་གྲངས་ཀྱང་མ་ཡིན་ནོ། །ཞེས་གསུངས་པ་ལྟར་དུ་སྟོང་གསུམ་གྱི་སྟོང་ཆེན་པོ་འདི་དག་ཐམས་ཅད་ཀྱང་རིན་པོ་ཆེ་སྣ་བདུན། གསེར་དང༌། དངུལ་དང༌། གཡུ་དང༌། བྱུ་རུ་དང༌། མུ་ཏིག་ལ་སོགས་པ་དང༌། དེ་བཞིན་རྟ་མཆོག་རིན་པོ་ཆེ་དང༌། གླང་པོ་རིན་པོ་ཆེ་དང༌། བུད་མེད་རིན་པོ་ཆེ་ལ་སོགས་པ་རིན་པོ་ཆེ་ཐམས་ཅད་ཀྱིས་འཕྱུར་བུར་བཀང་སྟེ། རྒྱལ་བ་ཡང་དག་པར་རྫོགས་པའི་སངས་རྒྱས་ཐམས་ཅད་ལ་མཆོད་པ་ཕུལ་བ་ཡིན་ན་ཕན་ཡོན་དེ་ག་ཚོད་ཙམ་ཡོད། དེ་ཡང་ཕན་ཡོན་ཆེན་པོ་རེད་དེ། ཡིན་ཀྱང་དེང་སང་སྙིགས་མའི་སྐབས་སུ་ཆོས་ཚིག་བཞི་ཙམ་ཞིག་བཤད་པ་དེའི་ཕན་ཡོན་ལ་འོལ་ཡང་མི་བགྱིད། ཆར་ཡང་མི་ཕོད་པའི་ཕན་ཡོན་བསམ་གྱིས་མི་ཁྱབ་པ་དེ་ལྟ་བུ་ཡོད་གསུངས།
གཉིས་པ་མི་ཤེས་བཞིན་དུ་བཤད་པའི་ཉེས་དམིགས་དེ་གང་ཡིན་ཟེར་ན། ཆགས་མེད་རིན་པོ་ཆེའི་ཞལ་ནས།
རྒྱས་པའམ་ནི་བསྡུས་པའང་རུང༌། །མ་ནོར་བ་ཞིག་འཆད་ཤེས་དགོས། །མི་ཤེས་བཞིན་དུ་ཆོས་བཤད་པ། །གཏི་མུག་ཅན་གྱི་ཆོས་བཤད་ཡིན། །ཁམས་གསུམ་སེམས་ཅན་བསད་པ་བས། །ཉེས་པ་ཆེ་བར་ཐུབ་པས་གསུངས། །ཞེས་གསུངས། དཔེར་ན་འདོད་ཁམས་དང༌། གཟུགས་ཁམས་དང༌། གཟུགས་མེད་ཀྱི་ཁམས་ཏེ་ཁམས་གསུམ་གྱིས་བསྡུས་པའི་སེམས་ཅན་འདི་དག་ཐམས་ཅད། གང་ཟག་གཅིག་གིས་ཉི་མ་གཅིག་ལ་འབམ་འདྲ་བོ་ཞིག་བརྒྱབ་ནས་བསད་བཞག་ན། དེ་ལ་ཉེས་པ་ཆེ་ཆུང་ག་ཚོད་ཙམ་ཡོད། དེ་ལས་ཀྱང་རང་གིས་མི་ཤེས་བཞིན་དུ་གཞན་ལ་ཆོས་ཚིགས་གཅིག་བཤད་ན་རང་ལོག་པའི་ལམ་དུ་སོང་བ་ཙམ་དུ་མ་ཟད། གཞན་དེ་ཡང་ལོག་ལམ་དུ་འཁྲིད་པ་ཡིན་པས། གོང་དེ་ལས་ཀྱང་ཉེས་པ་ཆེ་བ་ཡིན་གསུངས། དེའི་ཕྱིར་ན་ཆོས་བཤད་པ་དེ་རྒྱས་པ་ཞིག་བཤད་ཀྱང་འདྲ། བསྡུས་པ་ཞིག་བཤད་ཀྱང་འདྲ། གང་ཞིག་འཆད་པར་བྱ་བའི་ཆོས་དེ་ཉིད་ཀྱི་དོན་དེ་མ་ནོར་བ་ཞིག་འཆད་དགོས་པ་ཡིན། གཞན་ཡང་མཁས་དབང་སངས་རྒྱས་རྡོ་རྗེའི་ཞལ་ནས་ཀྱང༌།
རང་ལ་གདེང་མེད་ན་ཡང་གཞན། །མགོ་བོ་སྐོར་བའི་ཁྲམ་བཤད་དེ། །ཁྱིམ་པའི་རྣ་བར་མཛེས་བྱེད་ཀྱང༌། །སྨྲ་བ་པོ་ལ་ཁུར་དུ་ལྕི། །ཞེས་གསུངས་པ་ལྟ་བུ་ཡིན་པས། ད་ལྟར་ངས་ཀྱང་སྔོན་འགྲོའི་ཁྲིད་ཅིག་ཞུ་ཁུལ་བྱས་པ་དེ། ང་རང་ལ་ཤེས་པ་གང་ཡང་མེད་པས། ཆོས་བཤད་པའི་ཕན་ཡོན་དེ་ཚོ་ལ་བལྟས་ན་ནི་བཤད་སྙིང་ཡང་འདོད་འདོད། མི་ཤེས་བཞིན་དུ་བཤད་པའི་ཉེས་དམིགས་དེ་ཚོ་ལ་བལྟ་དུས། ཨ་ཙི་བསམས་ནས་འཇིགས་ཟིང་ཟིང་དེ་འདྲ་འདུག །ཡིན་ཀྱང་སྔོན་འགྲོའི་ཁྲིད་ཀུན་སློང་ཀུན་སྤྱོད་སོགས་ཐམས་ཅད་ནི། གྲུབ་དབང་ཤཱཀྱ་ཤྲཱིའི་ཁྲིད་དཔོན་གྱི་གཙོ་བོ། སྐྱབས་རྗེ་ཁྲིད་དཔོན་རྡོ་རྗེ་འཆང་ངག་དབང་པདྨ་ཆོས་ཀྱི་རྒྱལ་པོའི་སྐུ་མདུན་ལ། དགེ་བའི་བཤེས་གཉེན་ཆེན་པོ། བླ་མ་རིན་པོ་ཆེ་འཇམ་དབྱངས་གྲགས་པ་དེ་ཉིད་ཀྱིས་ཡང་དང་ཡང་དུ་གསན་སྦྱོང་མཛད། བླ་མ་རིན་པོ་ཆེའི་སྐུ་མདུན་ལ་ང་རང་གིས་ཐེངས་མ་གཅིག་མིན་གཉིས་མིན་ཞུས། རྒྱུགས་ཀྱང་ཕུལ། དོགས་སེལ་འདྲ་ཡང་ཞུས། བླ་མའི་ཞལ་རྒྱུན་རྩ་བར་བཞག་པ་དེའི་ཐོག་ལ་ཁྲིད་ཡིག་ཆེན་པོ་རྣམས་ག་ས་ག་ལའང་བལྟས་ནས། འདི་དང་འདི་འབྲེལ་ན་འགལ་བ་རང་མེད་དམ། སྐྱོན་རང་མེད་དམ་བསམ། གང་དྲག་དྲག་དང༌། གྲ་འདྲ་བོ་བསྒྲིགས་ནས་ཞུས་པའི་དབང་དུ་བཏང་བ་ཡིན། ཡིན་ན་ཡང་ཆོས་འཆད་ཤེས་པའི་ཕན་ཡོན་ཡོད་ན་ནི་ཁམས་གསུམ་གྱི་སེམས་ཅན་ཐམས་ཅད་ཀྱི་དོན་དུ་བསྔོ་རྒྱུ་དང༌། མི་ཤེས་བཞིན་དུ་བཤད་པའི་ཉེས་པ་བྱུང་ན་ནི། མཐོལ་ལོ་བཤགས་སོ། །བྱང་ངོ༌། །དག་གྱུར་ཅིག་ཟེར་རྒྱུ་མ་གཏོགས་གང་ཡང་མེད།
ཆོས་འཆད་ཉན་ཇི་ལྟར་བྱ་ཚུལ་ནི།
གསུམ་པ་དཔོན་སློབ་གཉིས་ཀས་འཆད་ཉན་ཇི་ལྟར་བྱ་ཚུལ་དེ་ལ། སྤང་བྱའི་ཁྲིད་བཞི་དང༌། བླང་བྱའི་ཁྲིད་བཞི། དང་པོ་སྤང་བྱའི་ཁྲིད་བཞི་ནི། ཟོག་པོའི་འུར་ཁྲིད། འདོད་ཆེན་གྱི་སྤུངས་ཁྲིད། ཤེས་ཆུང་གི་དཔེ་ཁྲིད། སྐུ་ཆེན་གྱི་སྤོམ་ཁྲིད་དང་བཞི་ཡིན།
དེ་ལ་དང་པོ་ཟོག་པོའི་འུར་ཁྲིད་ཅེས་བྱ་བ་དེ། བླ་མ་ཟོག་པོ་ཐམས་ཅད་ཀྱིས་དང་པོ་ཐོག་མ་རུ་རྒྱལ་དབང་ཀརྨ་པ་དང༌། སྐྱབས་རྗེ་བདུད་འཇོམས་ཡིད་བཞིན་ནོར་བུ་དང༌། སྐྱབས་རྗེ་ཁྲིད་དཔོན་རིན་པོ་ཆེ་འདྲ་བོ་དང༌། མཁྱེན་བརྩེ་རིན་པོ་ཆེ་ལ་སོགས་པ་བླ་མ་མཚན་སྙན་གང་ཆེ་ཆེ་ཞིག་གི་དྲུང་དུ་བཅར་ཙམ་བྱས། མིང་བཏགས་ས་ཡོད་ཙམ་བྱས། དབང་ལུང་ཁྲིད་གསུམ་སྣེ་རེ་རེ་གཉིས་གཉིས་ཞུས་ཙམ་བྱས། དེ་ནས་ལུང་པ་རྒྱུས་མེད་པ་ཞིག་ཏུ་ཕར་ཕྱིན་ཏེ། ང་སྐྱབས་རྗེ་བདུད་འཇོམས་ཡིད་བཞིན་ནོར་བུའི་སློབ་མ་གཙོ་བོ་ཞིག་ཡིན། ང་ལ་རྫོགས་པ་ཆེན་པོའི་ཆོས་དེ་ཚོ་མ་ཐོབ་པ་གང་ཡང་མེད་ལྟ་བུ་ཞིག་ཟེར་ནས། ཐོབ་རྒྱུ་གང་ཡང་མ་ཐོབ། ཉམས་ལེན་ཡང་གང་ཡང་མེད་བཞིན་དུ་རྙེད་བཀུར་དང༌། འབུལ་བ་ཁོ་ན་དོན་དུ་གཉེར་བའི་ཐོག །ཁུངས་ལུང་གང་ཡང་མ་འབྲེལ་བའི་ཆོས་བཤད་འ་ར་འུ་རེ་ཞིག་བྱས་ནས། ཟས་ནོར་ལོངས་སྤྱོད་ཐམས་ཅད་ཚུར་བསྡུ་སྒྲུབ་བྱེད་པ་དེ་ཚོ་ཐམས་ཅད་ལ་ཟོག་པོའི་འུར་ཁྲིད་ཅེས་པ་ཡིན།
འདོད་ཆེན་གྱི་སྤུངས་ཁྲིད་ཟེར་ན། བླ་མ་འདོད་པ་ཆེན་པོ་ཐམས་ཅད་ཀྱིས། རང་ལ་སྙན་གྲགས་དང༌། འབུལ་བ་ལ་སོགས་པ་དེ་འདྲ་ཞིག་དགོས་པ་ལ་བརྟེན་ནས་ཆོས་ཤིག་བཤད། བཤད་པ་དེ་ཉིད་སློབ་མའི་རྒྱུད་ལ་མ་བསྟུན་པར། དཔེར་ན་སྣོད་ཤེལ་དམ་ཆུང་ཆུང་ཞིག་གི་ནང་དུ། ཆུ་ལྡིང་ག་གང་ཁ་སྦུབ་ནས་བཞག་པ་དང་འདྲ་བར་བྱང་ཆུབ་སེམས་པའི་སྤྱོད་འཇུག་ལྟ་བུ་ཟླ་བ་གཅིག་ཙམ་ལ་བཤད་རྒྱུའི་ཆོས་དེ་ཡང༌། ཉི་མ་གཉིས་གསུམ་ཙམ་ལ་སྡེབ་གཅིག་ལ་ཕར་བཤད་ནས་གནང་བ་ཡིན་ཟེར་བ་དང༌། ཐོབ་བྱུང་ཟེར་རྒྱུ་ཙམ་གཙོ་བོར་དོན་དུ་བྱས་སྤུངས་ཏེ་སྡེབ་གཅིག་ལ་བཤད་པ་དེ་ཚོ་ལ། འདོད་ཆེན་གྱི་སྤུངས་ཁྲིད་ཅེས་པ་ཡིན།
ཤེས་ཆུང་གི་དཔེ་ཁྲིད་ཟེར་ན། བླ་མ་རང་ཉིད་ཐོས་བསམ་སྒོམ་གསུམ་གྱི་ཤེས་རབ་གང་ཡང་མེད་བཞིན་དུ་གཞན་ལ་ཁྲིད་ཅིག་བཤད། ཁྲིད་བཤད་པ་དེ་ཉིད་ཀྱང་བློ་ཐོག་ནས་བཤད་རྒྱུ་མེད་པར། དཔེ་ཆ་ཞིག་ཕར་བཀྲམ། དེ་ལ་མཛུབ་མོ་བཙུགས་ནས་དེའི་དོན་འདི་འདྲ་ཡིན་ནམ། འདི་འདྲ་མིན་ནམ་ཟེར་བས། ཐེ་ཚོམ་ཚོམ་ངང་མི་མགོ་སྐོར་བྱེད་འདྲ་བར་བཤད་པ་དེ་ཚོ་ལ། ཤེས་ཆུང་གི་དཔེ་ཁྲིད་ཅེས་པ་ཡིན། སྐུ་ཆེན་གྱི་སྤོམ་ཁྲིད་ཟེར་ན། བླ་མ་ཆོས་རྗེ་སྐུ་ཆེན་པོ་དེ་ཚོས་ནི། སྤྱིར་བཟང་ངན་འབྲེལ་ཚད་དོན་ལྡན་ལོས་ཡིན་མོད་ཀྱང༌། བླ་མ་སྐུ་ཆེ་དྲགས་པའི་དབང་གིས་ཁྲིད་ལ་སོགས་པ་ཞིབ་ཅིང་ཕྲ་བ་གསུང་ཡང་མི་གསུང༌། གལ་སྲིད་གསུངས་ནའང་སྤོམ་མེ་བ། ཡོར་རེ་བ། བསྡུས་སེ་བ་ཞིག་ཕར་བྱིན་རླབས་ཚན་ཁ་གནང་བ་ཡིན་ཟེར་རྒྱུ་དང༌། ཐོབ་བྱུང་ཟེར་རྒྱུ་ཙམ་ཞིག་མ་གཏོགས་ཡ་བེ་ཡོ་བེ་བཤད་པ་དེ་ཚོ་ལ། སྐུ་ཆེན་གྱི་སྤོམ་ཁྲིད་ཅེས་པ་ཡིན། དེ་ལྟ་བུའི་ཁྲིད་དེ་དག་ཐམས་ཅད་ཀྱིས་ནི་གདུལ་བྱ་སློབ་མ་རྣམས་ཀྱི་རྒྱུད་འདུལ་མི་ནུས་པ་ཡིན་པས། སྤང་བར་བྱ་བའི་ཁྲིད་ཡིན་ཕྱིར་སྤང་བར་བྱ་བའི་ཁྲིད་བཞི་གསུངས།
གཉིས་པ་བླང་བྱའི་ཁྲིད་བཞི་ལ། མཁས་པའི་ཚིག་ཁྲིད་དང་གཅིག །སྒོམ་ཆེན་གྱི་སྨར་ཁྲིད་དང་གཉིས། རྟོགས་ལྡན་གྱི་དགོངས་ཁྲིད་དམ་སྒོམ་ཁྲིད་དང་གསུམ། རྒན་མོའི་མཛུབ་ཁྲིད་དང་བཞི།
དེ་ལ་དང་པོ་མཁས་པའི་ཚིག་ཁྲིད་ཅེས་བྱ་བ་དེ། བླ་མ་མཁས་པ་ཆེན་པོ་ཐམས་ཅད་ཀྱིས། ཚིག་གིས་མཐའ་བཅད། ལུང་གིས་རྒྱབ་སྐྱོར། རིག་པས་གཏན་ལ་ཕབ། དགག་བཞག་སྤང་གསུམ་གྱི་སྒོ་ནས་གཞན་ལུགས་དེ་དགག །རང་ལུགས་དེ་བཞག །དེ་ལ་རྩོད་པ་སྤོང་སྟེ། རྒྱས་ཤིང་རྒྱས་པར་ཕར་བཤད་པར་བྱེད་པ་དེ་ནི། ལོ་གཞོན་གཞོན། ཤེས་རབ་རྣམ་དཔྱོད་དང་ལྡན་པའི་གང་ཟག་ཐམས་ཅད་ལ་ཤིན་ཏུ་ནས་ཀྱང་ཕན་ཐོགས་ཆེ་བ་ཡོད། དེ་ལ་མཁས་པའི་ཚིག་ཁྲིད་ཅེས་བྱ།
སྒོམ་ཆེན་གྱི་སྨར་ཁྲིད་ཟེར་ན། དཔེར་ན་སྐྱབས་རྗེ་ཁྲིད་དཔོན་རིན་པོ་ཆེ་ལྟ་བུ་ཐམས་ཅད་ཀྱིས་ནི་དེ་འདྲའི་ཚིག་རྒྱས་བཤད་ལ་ཧ་ཅང་མཉེས་པོ་རང་མི་གནང་བ་ཡིན། དེའི་ཕྱིར་ན་ཚིག་ཧ་ཅང་རྒྱས་རྒྱས་དང༌། གཞུང་བཤད་ཆེན་པོ་དེ་འདྲ་གང་ཡང་མེད་ན་ཡང༌། སྒོམ་ཆེན་གྱི་སྨར་ཁྲིད་ཅེས་ད་ལྟ་རང་བཀའ་ཁྲིད་གནང་བ་དེ། ད་ལྟ་རང་ཉམས་སུ་ལེན་ཆོག་ཆོག །དཔེར་ན་ཟ་མ་ལྟ་བུ་ཡིན་ན་ཟ་ཆོག་ཆོག །འཐུང་ཆོག་ཆོག་འདྲ་བོ་དེ་ཚོ་ཐམས་ཅད་ལ་སྒོམ་ཆེན་གྱི་སྨར་ཁྲིད་ཟེར་བ་རེད།
རྟོགས་ལྡན་གྱི་དགོངས་ཁྲིད་དམ་སྒོམ་ཁྲིད་ཟེར་ན། བླ་མ་རྟོགས་པ་མངོན་དུ་གྱུར་པ་ཐམས་ཅད་ཀྱིས་ནི། ས་བཅད་ཀྲིག་ཀྲིག །ཀད་ཀད་དང༌། རྒྱས་བཤད་སོགས་མང་པོ་གང་ཡང་མེད་ན་ཡང༌། རང་གི་ཆོས་ཉིད་ཀྱི་གནས་ལུགས་ཕྱིན་ཅི་མ་ལོག་པར་དགོངས་རྒྱུད་ལ་འཁྲུངས་པ་གང་ཡིན་པ་དེ་ཉིད། གདུལ་བྱ་སྐལ་བ་དང་ལྡན་པའི་སློབ་མ་རྣམས་ལ། ཐོལ་ཐོལ། ཚིག་རེ་ཙམ་གཉིས་ཙམ་བསྟན་པ།
ཇོ་བོ་ནཱ་རོ་པ་ལ་ཏཻ་ལོ་པས། ཀྱེ་ཧོ་འདི་ནི་རང་རིག་ཡེ་ཤེས་ཏེ། །ངག་གི་ལམ་འདས་ཡིད་ཀྱི་སྤྱོད་ཡུལ་མིན། །ཏིལླི་ངས་ནི་ཅི་ཡང་བསྟན་དུ་མེད། །རང་གི་རང་ཉིད་མཚོན་ཏེ་ཤེས་པར་བྱོས། །ཞེས་ཚིག་བཞི་ཙམ་གྱིས་ཀྱང་ནཱ་རོ་པའི་དགོངས་པ་མངོན་དུ་གྱུར་པའི་ལོ་རྒྱུས་ཡོད་པ་ལྟ་བུ་དེ་ཚོ་ཐམས་ཅད་ལ་ནི། རྟོགས་ལྡན་གྱི་དགོངས་ཁྲིད་དམ་སྒོམ་ཁྲིད་ཟེར།
རྒན་མོའི་མཛུབ་ཁྲིད་ཟེར་ན་ནི། དཔེར་ན་མི་རྒན་མོ་སེམས་པ་བཟང་པོ་ཞིག་ལ་འདི་ནས་ཕར་རྐྱང་ཤིང་ལ་འགྲོ་སའི་ལམ་དེ་གང་རེད། ཏཱ་ཏོ་པ་ཎི་ལ་འགྲོ་སའི་ལམ་དེ་གང་རེད་ཟེར་དྲིས་ན། དེ་སྙིང་རྗེ་ནས་ཁྱེད་རང་ལམ་འདི་ནས་འགྲོ་ན་ལམ་སྟེང་འོག་གཉིས་ཡོད། སྟེང་དེར་མ་འགྲོ་འོག་དེར་རྒྱུགས་ལ་སོགས་པ་མཛུབ་མོ་བཙུགས་ནས་གཅིག་ནས་གཉིས་སུ་ཁྲིག་ཁྲིག་བསྟན་གྱི་རེད། མི་གཞོན་གཞོན་ཀྲོག་ཀྲོག་དེ་ཚོ་ལ་ལམ་དྲིས་ཀྱང་ལམ་དེ་བཤད་ཀྱི་མ་རེད། དཔེ་དེ་ནང་བཞིན་བླ་མས་ཁྲིད་གནང་བ་དེ་ཡང༌། གདམ་ངག་ཉམས་སུ་བླང་ན་འདི་ཡིན། མྱོང་བ་རྒྱུད་ལ་སྐྱེ་སྟངས་འདི་ཡིན། རྟོགས་པ་རྒྱུད་ལ་སྐྱེས་ན་འདི་འདྲ་ཡིན། ཚིག་ཙམ་དུ་དེ་འདྲ་ཡིན། འགྲེལ་བ་བརྒྱབ་ན་དེ་འདྲ་ཡིན། ཀུན་རྫོབ་ལ་འདི་ཡིན། དོན་དམ་ལ་འདི་ཡིན་ཟེར་བ་ལ་སོགས་པའི་སྒོ་ནས་གཅིག་ནས་གཉིས་སུ་ཁྲིག་ཁྲིག་ཀད་ཀད། ཞིབ་ཅིང་ཕྲ་བ། མཛུབ་མོ་ལྟ་བུ་བཙུགས་ནས་ཕར་ཁྲིད་པར་བྱེད་པ་དེ་ཚོ་ལ་རྒན་མོའི་མཛུབ་ཁྲིད་ཅེས་བྱ་བ་ཡིན།
མ་གཞི་ཁྲིད་ཁྲིད་ཟེར་བའི་རྒྱུ་མཚན་དེ་གང་རེད་ཟེར་ན། སྐྱབས་རྗེ་མཁྱེན་བརྩེ་རིན་པོ་ཆེས་གསུངས་ན། ཁྲིད་ཟེར་བའི་རྒྱུ་མཚན་དེ། མི་མིག་མེད་པ་ཞིག་ཡིན་ན་དེ་ལ་ལོང་ཁྲིད་ཅིག་མེད་ན་འགྲོ་ཤེས་ཀྱི་མ་རེད། དེ་མིག་ཡོད་མཁན་བུ་དང་བུ་མོ་ཞིག་གིས་ལག་པ་ནས་བཟུང་སྟེ་ཁྲིད་དེ་ཕྱིན་ན་གང་འདོད་ཀྱི་གནས་སུ་སླེབ་པ་རེད། དེའི་ནང་བཞིན་ད་ལྟར་སོ་སོའི་སྐྱེ་བོ་རྣམས་གདམ་ངག་ཉམས་སུ་ལེན་མི་ཤེས། བྱེད་མི་ཤེས། སྤྱོད་མི་ཤེས་པ་དེ་ཚོ་ལ་བླ་མས་ཁྲིད་གནང་ནས་ཉམས་སུ་ལེན་སྟངས་འདི་འདྲ་ཡིན། དམིགས་པ་སྒོམ་སྟངས་འདི་འདྲ་ཡིན། བསམ་བློ་ཁྱེར་སྟངས་འདི་འདྲ་ཡིན་ཟེར་ནས་ཞིབ་ཅིང་ཕྲ་བའི་སྒོ་ནས་ཁྲིད་པས་ན་ཁྲིད་ཡིན་གསུངས།
གངས་ཅན་ལྗོངས་འདིར་ཕ་མར་པ་ལོ་ཙཱའི་རྗེས་འབྲང་གི་གདམ་ངག་འཆད་ཉན་གནང་མཁན་ཐམས་ཅད་ཀྱིས། ཁྲིད་པའི་རྒྱུ་མཚན་དེ་ལ། གང་ཁྲིད། གང་ནས་ཁྲིད། གང་དུ་ཁྲིད། གང་གིས་ཁྲིད་དང་བཞི་ཡོད། གང་ཁྲིད་ཟེར་ན༑ གདུལ་བྱ་སྐལ་བ་དང་ལྡན་པའི་སློབ་མ་སོ་སོའི་སྐྱེ་བོ། གང་ནས་ཁྲིད་ཟེར་ན། ཁམས་གསུམ་འཁོར་བ་སྡུག་བསྔལ་གྱི་གནས་ནས་ཡར་ཁྲིད། གང་དུ་ཁྲིད་ཟེར་ན༑ ཟུང་འཇུག་སྐུ་བཞི་ཡེ་ཤེས་ལྔའི་བདག་ཉིད་རྒྱལ་བ་རྡོ་རྗེ་འཆང་གི་གོ་འཕང་ལ་ཁྲིད། གང་གིས་ཁྲིད་ཟེར་ན། ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་གདམ་ངག་འདིས་ཁྲིད། འོ་དེ་ལྟ་བུའི་ཁྲིད་པ་དེ་ལ་ཡང༌། ཚིག་ཁྲིད། མྱོང་ཁྲིད། དོན་ཁྲིད་ཅེས་པ་ཡང་ཡོད་རེད། ཚིག་ཁྲིད་ཟེར་ན། རིག་པའི་གནས་བཅུ་དང༌། བྱང་ཆུབ་སེམས་པའི་སྤྱོད་འཇུག་ལ་སོགས་པ་དེ་ཚོ་ལ་ཚིག་གི་སྒོ་ནས་ཕར་རྒྱས་བཤད་བྱས་ནས་ཁྲིད་པ་ལ་ཚིག་ཁྲིད། མྱོང་ཁྲིད་ཟེར་ན། བླ་མས་གསུངས་པ་དེ་རང་གི་ཉམས་སུ་བླངས་ནས་རྒྱུད་ལ་དད་པའམ། མོས་གུས་སམ། ཞི་གནས་ལ་སོགས་པའི་མྱོང་བ་ཕྲན་བུ་སྐྱེས་པ་དེ་མྱོང་ཁྲིད། མཐར་ཆོས་ཉིད་ཀྱི་དགོངས་པ་མངོན་དུ་གྱུར་པ་དེ་དོན་ཁྲིད་ཡིན།
ཁྲིད་ཁ་ཤས་ལ་ཚིག་ཁྲིད་རྐྱང་པ་མ་གཏོགས་བྱིན་རླབས་ཆེན་པོ་མེད་པ། དཔེར་ན་སྙན་ངག་དང་སུམ་རྟགས་ལ་ཚིག་ཁྲིད་རྐྱང་པ་ཚིག་གི་འགྲོ་ལུགས་ཙམ། ཡི་གེ་སྦྱོར་ཚུལ་ཙམ་ཞིག་མ་གཏོགས། དེ་ཉམས་སུ་བླངས་ནས་མྱོང་བ་སྐྱེ་རྒྱུ་དང༌། རྟོགས་པ་ཤར་རྒྱུ་གང་ཡང་མེད་པས་དེ་ཚོ་ནི་ཚིག་རྐྱང་པའི་ཁྲིད་དམན་པ་ཡིན། ཁ་ཤས་ནི་ཉམས་མྱོང་ཙམ་ཞིག་སྐྱེས་ནས་ཡང་རྟོགས་པ་ཡང་དག་པར་སྐྱེ་མི་ཐུབ་པ་དེ་འདྲ་ཡོད་ན་ཡང༌། ཕྱག་རྒྱ་ཆེན་པོའི་ཁྲིད་འདི་ཉིད་ལ་བླ་མས་སྔོན་འགྲོ་དང་དངོས་གཞིའི་ཉམས་སུ་ལེན་སྟངས་དེ་ཚོ་ཐམས་ཅད་ཞིབ་ཅིང་ཕྲ་བ་ཀྲིག་ཀྲིག་ཏུ་གསུངས་པ་དེ་ལ་ཚིག་ཁྲིད་ཚང༌། དེ་སློབ་མ་རང་གིས་མོས་གུས་དང་བརྩོན་འགྲུས་ཀྱི་སྒོ་ནས་ཉམས་སུ་བླངས་ནས་རྒྱུད་ལ་འདི་འདྲ་ཞིག་ཡིན་པ་འདྲ་སྙམ་ནས་གོ་བ་དང་ཉམས་མྱོང་ཏོག་ཙམ་ཤར་བ་དེ་ལ་མྱོང་ཁྲིད་ཚང༌། ད་དུང་ཡང་སྙིང་རུས་བྱས་ནས་བསྒོམས་པས། བླ་མའི་ཐུགས་རྒྱུད་ཀྱི་རྟོགས་པ་རང་གི་རྒྱུད་ལ་འཕོས་ནས། བྱིན་རླབས་འཕོ་བའི་དབང་མཆོག་ཐོབ། ཕྱག་རྒྱ་ཆེན་པོའི་གནས་ལུགས་ཀྱི་དོན་ཕྱིན་ཅི་མ་ལོག་པར་རང་གི་རྒྱུད་ལ་ཤར་བ་དེ་ལ་དོན་ཁྲིད་ཚང་བ་ཡིན། དེའི་ཕྱིར་ན་རྗེ་བཙུན་མི་ལ་རས་པའི་ཞལ་ནས་ཀྱང༌།
ཐོས་བསམ་སྒོམ་གསུམ་བྱེད་པ་ཕྱི་ཡི་ཁྲིད། །རིག་པ་རྡོ་རུས་སྤྲོད་པ་ནང་གི་ཁྲིད། །ཉག་གཅིག་རྩད་ནས་གཅོད་པ་དོན་གྱི་ཁྲིད། །ཁྲིད་དེ་གསུམ་དང་ལྡན་པའི་རྣལ་འབྱོར་པ་དེ་ལགས་ཏེ། །ཁྲིད་དེ་གསུམ་ཞུ་བའི་ཉ་མ་འདྲ་ཡོད་དམ། །ཞེས་གསུངས་པ་ལྟ་བུ་ཡིན།
བླ་མ་དང་སློབ་མའི་མཚན་ཉིད་ནི།
བཤད་བྱ་དངོས་ལ། འཆད་པ་པོ་བླ་མའི་མཚན་ཉིད། འཆད་ཡུལ་སློབ་མའི་མཚན་ཉིད། བཤད་བྱ་ཆོས་ཀྱི་མཚན་ཉིད་དང་གསུམ། དེའི་དང་པོ་འཆད་པ་པོ་བླ་མའི་མཚན་ཉིད་དེ་ལ་ཡང༌། བསྟེན་བྱར་རུང་བའི་དགེ་བའི་བཤེས་གཉེན་དང་དགེ་བའི་གྲོགས་པོ་དང་གཉིས། བསྟེན་བྱར་མི་རུང་བའི་བླ་མ་མི་དགེ་བའི་བཤེས་གཉེན་དང་མི་དགེ་བའི་གྲོགས་པོ་དང་གཉིས་ཏེ་བཞི། དང་པོ་བསྟེན་བྱར་རུང་བའི་བླ་མ་དགེ་བའི་བཤེས་གཉེན་དེ་ལ་ཡང་བླ་མ་རབ་ཀྱི་མཚན་ཉིད། བླ་མ་འབྲིང་གི་མཚན་ཉིད། བླ་མ་ཐ་མའི་མཚན་ཉིད་དང་གསུམ།
དང་པོ་བླ་མ་རབ་ཀྱི་མཚན་ཉིད་ནི། དེ་ཡང་སྤྱིར་དུ་སྒྲ། ཚད་མ། བཟོ། གསོ་བ། ནང་དོན་རིག་པ་སྟེ་རིག་པའི་གནས་ཆེན་ལྔ་དང༌། དེའི་སྟེང་དུ་སྙན་ངག །མངོན་བརྗོད། སྡེབ་སྦྱོར། ཟློས་གར། སྐར་རྩིས་ཏེ་རིག་པའི་གནས་ཆུང་ལྔ། དེ་ལྟ་བུའི་བཅུ་ཕྲག་རིག་པའི་གནས་ཐམས་ཅད་ཀྱི་ཕ་རོལ་ཏུ་སོན་པ། བྱེ་བྲག་ཏུ་ནང་དོན་རིག་པ་འདུལ་བའི་སྡེ་སྣོད་དང༌། མདོ་སྡེའི་སྡེ་སྣོད་དང༌། མངོན་པའི་སྡེ་སྣོད་དེ་ཐུན་མོང་གི་སྡེ་སྣོད་གསུམ། བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་རྒྱུད། རྣལ་འབྱོར་བླ་ན་མེད་པའི་རྒྱུད་དེ། སྔགས་རྡོ་རྗེ་ཐེག་པའི་རྒྱུད་སྡེ་ཆེན་པོ་བཞི་སོགས་བཀའ་མདོ་རྒྱུད་བསྟན་བཅོས་ཐམས་ཅད་ཀྱི་དགོངས་པ་ཁྲོལ་བ༑ གཞན་ཡང་དང་པོར་རང་རིག་པའི་ཡེ་ཤེས་ཀྱི་གནས་ཚུལ་རིག་ཐོག་ཏུ་ཐག་ཆོད་ཅིང་རྡོ་རུས་འཕྲོད་པ། བར་དུ་སྣང་ཐོག་ཏུ་བྱན་ཚུད་ཅིང་འཁོར་འདས་ཀྱི་ཆོས་ཐམས་ཅད་ཀྱི་ཐོག་ཏུ་འབྱོངས་པ། ཐ་མ་རུ་ཆོས་ཉིད་ཟད་སར་འཁྱོལ་བ། མོས་གུས་ཆེན་པོས་བླ་མ་དཀོན་མཆོག་དབང་དུ་འདུས་པའི་བྱིན་རླབས་ཀྱི་ཚན་ཁ་རྡོལ་བ༑ 
སྣང་ཚད་སྐུ་ལ་གྲགས་ཚད་གསུང༌། །དྲན་ཚད་ཐུགས་སུ་རང་རིག་པའི། །ཁྱབ་བརྡལ་མོས་གུས་ཆེན་པོ་འདིས། །དཀར་བརྒྱུད་བླ་མ་ཐམས་ཅད་བརྔན། །ཞེས་གསུངས་པ་ལྟར་དུ། སྣང་སྲིད་ཐམས་ཅད་ཀྱང་བླ་མ་སྐུ་གསུམ་གྱི་ཞལ་མཇལ་བ། རང་འདོད་ཀྱི་འཁྲི་བ་ཡུལ་ནས་བུད་ཅིང་བཟོད་མེད་སྙིང་རྗེ་ཆེན་པོའི་དོན་དང་བྱང་ཆུབ་ཆེན་པོའི་སེམས་བསྐྱེད་དང་ལྡན་པ། ཐུགས་རྗེ་ཆེན་པོས་གཞན་རྒྱུད་ཆོས་ཕྱོགས་སུ་བསྒྱུར་ནུས་པའི་བྱིན་རླབས་ཆེན་པོའི་སྟོབས་དང་ལྡན་པས། སློབ་མ་མོས་གུས་ཅན་རྣམས་ཀྱིས་བློ་གཏད་ལིང་སྐྱུར་གྱི་སྒོ་ནས་ཁ་ཙམ་ཚིག་ཙམ་མ་ཡིན་པར་བླ་མ་དེ་ལ་གསོལ་བ་བཏབ་པའི་ཚེ་ན། ཉོན་མོངས་པའི་སྒྲིབ་པ་ཐམས་ཅད་ཀྱང་རང་ཞིར་འགྲོ་ཞིང༌། སྒོམ་རྩོལ་མེད། གཏད་མེད་དུ་མྱུར་བར་ཉིད་དུ་རྒྱུད་ལ་སྐྱེ་བར་བྱེད་ནུས་པ། འོ་དེ་ལྟ་བུའི་བླ་མ་དེ་ནི་རང་དོན་དུ་ཆོས་སྐུར་སངས་རྒྱས་ཤིང༌། ཡེ་ཤེས་ཀྱི་ཡོན་ཏན་མ་ལུས་པ་ཐམས་ཅད་རྫོགས། གཞན་དོན་དུ་གདུལ་བྱ་དུས་ལ་བབ་སྟེ། རྩོལ་མེད་དུ་གདུལ་བྱ་འདུས་ནས་འབྲེལ་ཐོགས་ཐམས་ཅད་ཀྱང་རང་བཞིན་གྱིས་འཕྲལ་དང་མྱུར་བར་ཉིད་དུ་གྲོལ་བར་བྱེད་ནུས་པའི་བླ་མ་དེ་ལྟ་བུ་ལ་བསྟེན་དགོས་པར་གསུངས། བླ་མ་དེ་ལྟ་བུ་བྱུང་ན་ནི་ཡང་དག་པར་རྫོགས་པའི་སངས་རྒྱས་དངོས་དང་ཁྱད་པར་ཏིལ་འབྲུ་ཙམ་ཞིག་མེད་པ་ཡིན་ན་ཡང༌། དེང་སང་རྩོད་དུས་སྙིགས་མ་ལྔ་ཆར་གྱི་དུས་སུ་ནི། བླ་མ་དེ་ལྟ་བུ་བྱོན་པ་དང༌། མཇལ་བར་ཤིན་ཏུ་དཀའ་བའི་གནས་སུ་གྱུར་པ་ཡིན།
གཉིས་པ་བླ་མ་འབྲིང་གི་མཚན་ཉིད་ནི། དེ་ལྟ་བུའི་ཕྱི་རྒྱལ་བའི་བཀའ་མདོ་རྒྱུད་བསྟན་བཅོས་ཀྱི་གཞུང་དང་བླ་མའི་མན་ངག་དེ་ཚོ་མང་པོ་ལ་ཐོས་བསམ་མཐར་ཕྱིན་པར་རང་མ་བྱུང་ན་ཡང༌། ནང་ཟབ་མོའི་གདམ་ངག་ལ་འདྲིས་པ། འཇིག་རྟེན་འདིར་སྣང་ཆོས་བརྒྱད་ཀྱི་བསམ་པ་མེད་པས་རྣམ་ཐར་དམ་པའི་ཆོས་རྣམ་དག་ལ་བརྩོན་པ། བླ་མ་སངས་རྒྱས་སུ་མཐོང་བའི་མོས་གུས་དང་ལྡན་པས་བྱིན་རླབས་ཐོབ་སྟེ་སེམས་ཉིད་ཆོས་སྐུའི་ངོ་བོ་ལེགས་པར་མཐོང་ནས་རིག་ཐོག་ཏུ་ཐག་ཆོད་དང་ལྡན་པའི་སྤྲོས་བྲལ་གྱི་རྣལ་འབྱོར་མངོན་དུ་གྱུར་པ། སྣང་རྐྱེན་ལ་རོ་སྙོམས་ཤིང༌། ཆོས་ཐམས་ཅད་རང་སེམས་སུ་ཤེས་པ་དང༌། རང་གི་རྟོགས་པའི་ངོ་བོ་གང་ཡིན་པ་དེ་ཉིད་ཆོས་ཐམས་ཅད་ཀྱི་དོན་ཐོག་ཏུ་ཁྱེར་ཤེས་པ། རང་ལ་རེ་ལྟོས་བྱེད་པའི་གདུལ་བྱ་སློབ་མ་རྣམས་ལ་སོ་སོའི་རྒྱུད་ཚོད་དང་བསྟུན་ནས་ཆོས་བཤད་ཅིང་ཐར་པའི་ལམ་དུ་འཁྲིད་པ་ལ་མཁས་པ་སྟེ། མདོར་ན་རང་ཉིད་བྱང་ཆུབ་སེམས་ཀྱི་ས་ལ་གནས་ནས་གཞན་དག་ཐམས་ཅད་ཀྱང་བྱང་ཆུབ་ཀྱི་ལམ་དུ་འདྲེན་པར་བྱེད་ནུས་པ། འོ་དེ་ལྟ་བུའི་བླ་མ་དེ་ནི་སྤྱིར་དུ་བླ་མ་འབྲིང་གི་མཚན་ཉིད་ཙམ་དུ་གསུངས་ན་ཡང༌། དེང་སང་དུས་ཚོད་སྙིགས་མ་ལྔ་ཆར་མཐར་ཐུག་པའི་གནས་སྐབས་འདི་ལྟ་བུ་ལ་ནི་བླ་མ་དེ་ཙམ་ཞིག་བྱུང་ནའང་མཆོག་གི་ནང་ནས་མཆོག་ཏུ་གྱུར་པ་ཡིན་གསུངས།
གསུམ་པ་བླ་མ་ཐ་མའི་མཚན་ཉིད་ནི། དམ་ཚིག་དང་སྡོམ་པ་ལ་སྐྱོན་མ་ཤོར་ཞིང་འཇིག་རྟེན་འདིར་སྣང་གི་དབང་དུ་མ་སོང་བ། རྒྱལ་བ་རྡོ་རྗེ་འཆང་ནས་བཟུང་སྟེ་ད་ལྟའི་བདག་ཅག་ལ་བཀའ་དྲིན་ཉེ་བར་བྱིན་པའི་བླ་མ་ཡབ་སྲས་ཀྱི་བར་དུ་བྱོན་པའི་བརྒྱུད་པའི་བླ་མ་དེ་དག་ཐམས་ཅད་ཀྱི་སྨིན་བྱེད་ཀྱི་དབང༌། གྲོལ་བྱེད་ཀྱི་ཁྲིད། རྒྱབ་རྟེན་གྱི་ལུང་ལ་སོགས་པ་ཐམས་ཅད་ཀྱི་བར་མ་ཆད་ཅིང་བརྒྱུད་པ་དང་ལྡན་པ། མོས་གུས་དང་ལྡན་པས་བྱིན་རླབས་ཐོབ་སྟེ། སེམས་ཉིད་ཆོས་སྐུའི་ངོ་བོ་ལེགས་པར་མཐོང་བ། སྙིང་རྗེ་ཆེན་པོའི་སེམས་བསྐྱེད་དང་ལྡན་པས། རང་ལ་རེ་ལྟོས་བྱེད་པའི་སློབ་མ་གདུལ་བྱ་ཐམས་ཅད་རྗེས་སུ་འཛིན་ནུས་པ། མདོར་ན་རང་ཉིད་སོ་སོའི་སྐྱེ་བོའི་གང་ཟག་ལས་ཁྱད་པར་དུ་འཕགས་ཤིང༌། གཞན་དག་རང་ལ་རེ་ལྟོས་བྱེད་པ་ཐམས་ཅད་ཀྱང་དངོས་སུ་ཐར་པའི་ལམ་ཆོས་ལ་བཙུད་ཅིང༌། ལྐོག་ཏུ་བདག་ལ་རེ་ལྟོས་བྱེད་པའི་གདུལ་བྱ་སློབ་མ་འདི་དག་ཐམས་ཅད་ཀྱང་གནས་སྐབས་སུ་འགལ་རྐྱེན་བར་ཆད་ཐམས་ཅད་ཞི། མཐུན་རྐྱེན་བསམ་པ་ཐམས་ཅད་གྲུབ་ནས་ཉམས་དང་རྟོགས་པའི་ཡོན་ཏན་ཁྱད་པར་ཅན་རྒྱུད་ལ་སྐྱེ་བ་དང༌། དེ་ལྟ་བུའི་སྒོ་ནས་ཚེ་དང་སྒྲུབ་པ་མཉམ་སྟེ། རང་དོན་དུ་ཆོས་ཀྱི་སྐུ་རུ་སངས་རྒྱས། གཞན་དོན་དུ་གཟུགས་སྐུ་རྣམ་པ་གཉིས་ཀྱི་སྒོ་ནས་མ་འོངས་པ་ན་མ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་བྱེད་ནུས་ཤིང༌། རང་གཞན་གྱི་དོན་གཉིས་སྒྲུབ་ནུས་པའི་ཆོས་པ་རྣམ་དག་རེ་ཐོན་པར་ཤོག་བསམ་པ་ལྟ་བུ། དངོས་སུ་ཆོས་ལ་བཙུད། ལྐོག་ཏུ་སྨོན་ལམ་གྱིས་རྒྱས་འདེབས་པའི་བླ་མ་ཞིག་ལ་བསྟེན་དགོས་པ་ཡིན་གསུང༌། དེ་ལྟ་བུ་ནི་བླ་མ་ཐ་མའི་མཚན་ཉིད་དུ་གསུངས་ཀྱང༌། དེང་སང་དུས་ཚོད་སྙིགས་མ་ལ་བླ་མ་དེ་ཙམ་ཞིག་བྱུང་ན་ཡང་མཆོག་ཏུ་འགྲོ་བ་ཡིན། དེ་ཙམ་ཞིག་ནི་གཞན་གྱི་འདྲེན་པ་བྱས། གཞན་གྱི་ལམ་སྟོན་བྱས། གཞན་ལ་ཆོས་འཆད་ཕྱིན་ཆད་ལ་མཚན་ཉིད་དེ་ཙམ་ངེས་པར་དུ་ཡང་ཚང་དགོས་པ་ཡིན་ཞེས་གསུང༌།
དེར་མ་ཟད་གྲུབ་ཐོབ་ཆེན་པོ་གླིང་ཆེན་རས་པའི་ཞལ་ནས་ནི། བླ་མའི་མཚན་ཉིད་ལྔར་གསུངས། དེ་ཡང༌། ཤེས་རབ་ཆེན་པོས་ཆོས་ཉིད་བདེན་པའི་དོན་རྟོགས་པ། སྙིང་རྗེ་ཆེན་པོས་གཞན་གྱི་སྡུག་བསྔལ་མི་བཟོད་པ། བྱིན་རླབས་ཆེན་པོས་གཞན་གྱི་སྣང་བ་སྒྱུར་ནུས་པ། །གདམ་ངག་ཆེན་པོས་གཞན་གྱི་རྒྱུད་ལ་ཡོན་ཏན་འཁོད་ནུས་པ། ཉམས་མྱོང་ཆེན་པོས་གཞན་གྱི་ལམ་སྣ་ཁྲིད་ནུས་པ། དེ་ལྟ་བུའི་བླ་མའི་མཚན་ཉིད་ལྔར་བཤད་པ་དང༌།
ཡང་ཆོས་རྗེ་འགྲོ་བའི་མགོན་པོ་གཙང་པ་རྒྱ་རས་པའི་ཞལ་ནས་ནི་བླ་མའི་མཚན་ཉིད་བཞིར་བཤད། དེ་ཡང༌། རྟོགས་པས་བདག་གྲོལ་བ། ཐུགས་རྗེས་གཞན་གྲོལ་བ། རྟེན་འབྲེལ་ཐབས་ལ་མཁས་པ། འབྲེལ་ཚད་དོན་དང་ལྡན་པ་ཞེས་གསུངས་པ་དང༌། ཡང་མཁས་པའི་ཕུལ་ཕྱིན་བཙུན་པའི་དཔེར་འོས་པའི་ཆོས་ཀྱི་རྒྱལ་པོ་དཔལ་ལྡན་ཡང་དགོན་པ་ཆེན་པོའི་ཞལ་ནས་ནི། བླ་མའི་མཚན་ཉིད་བདུན་དུ་བཤད། དེ་གང་ཡིན་ཟེར་ན།
བརྒྱུད་ལྡན་ཐོས་དང་ཉམས་རྟོགས་འཛོམས། །བྱིན་རླབས་ཚན་ཡོད་རང་འདོད་ཟད། །སྙིང་རྗེ་དང་ལྡན་དེ་ལ་འདུད། །ཅེས་གསུངས། བརྒྱུད་ལྡན་ཟེར་ན། ཇོ་བོ་ནཱ་རོ་ཏ་པའི་ཞལ་ནས།
བླ་མའི་མཚན་ཉིད་བརྒྱུད་པ་ལྡན། །ཞེས་གསུངས་པས་བླ་མ་ལ་མཚན་ཉིད་མང་པོ་ཡོད་པ་དེ་ཚོ་ཚང་རུང༌། མ་ཚང་བ་ཞིག་ཡིན་ནའང་བརྒྱུད་པ་དང་ལྡན་པ་ཞིག་ངེས་པར་དུ་དགོས་པ་ཡིན། བླ་མའི་མཚན་ཉིད་མདོར་བསྡུས་ན་བརྒྱུད་པ་དང་ལྡན་པ་ཞིག་དགོས་པས། བརྒྱུད་པ་ཐག་རུལ་དང༌། བྲིང་རུལ་མཐུད་པ་ལྟ་བུ་དང༌། གདམ་ངག་སྤྲང་པོའི་རྩམ་པ་ལྟ་བུའི་ལག་ལེན་བསྟར་བའི་བླ་མ་དེས། བདག་ཅག་རྣམས་ལ་ཕན་མི་ཐོགས་པ་ཡིན། དེའི་ཕྱིར་ན་རྒྱལ་བ་རྡོ་རྗེ་འཆང་ནས་བཟུང་སྟེ་ད་ལྟའི་དྲིན་ཆེན་རྩ་བའི་བླ་མའི་བར་དུ་ཉེ་བར་བྱོན་པའི་བརྒྱུད་པའི་བླ་མ་དེ་དག་ཐམས་ཅད་ཀྱི་བར་མ་ཆད་པར་སྨིན་བྱེད་ཀྱི་དབང༌། གྲོལ་བྱེད་ཀྱི་ཁྲིད། རྒྱབ་རྟེན་གྱི་ལུང་ལ་སོགས་པ་གང་ཡིན་ཡང་ཟམ་མ་ཆད་པའི་བརྒྱུད་པ་ཡོད་ངེས་ཤིག་ལ་བསྟེན་དགོས་པ་ཡིན། ཐོས་དང་ཟེར་ན། སྤྱིར་དུ་རྒྱལ་བའི་བཀའ་མདོ་རྒྱུད་བསྟན་བཅོས་ཀྱི་གཞུང་དང༌། ཁྱད་པར་དུ་རང་གི་ཉམས་སུ་ལེན་རྒྱུའི་བླ་མའི་གདམ་ངག་གི་རིམ་པ་དེ་དག་ཐམས་ཅད་ལ་ཐོས་བསམ་གྱི་སྒྲོ་འདོགས་ཆོད་པ་ཞིག་དགོས་པ་ཡིན། ཉམས་རྟོགས་འཛོམས་ཟེར་ན། ཐོས་པ་དེ་ཚིག་ཙམ་གྱི་སར་བཞག་པས་མི་ཕན་པས། ཐོས་པའི་དོན་དེ་ཉམས་སུ་བླངས། སྒོམ་དང་སྒྲུབ་པ་བརྒྱབ་ནས་རང་གི་རྒྱུད་ལ་ཉམས་དང་མྱོང་བ་དང་རྟོགས་པ་དེ་ཚོ་རིམ་པར་བཞིན་དུ་ཐུགས་རྒྱུད་དུ་ཡོད་པ། བྱིན་རླབས་ཚན་ཡོད་ཟེར་ན། མོས་གུས་ཆེན་པོས་དཀར་བརྒྱུད་ཀྱི་བླ་མ་ཐམས་ཅད་དབང་དུ་འདུས་པའི་བྱིན་རླབས་ཚན་ཁ་ཆེན་པོའི་སྟོབས་དང་ལྡན་པ། བླ་མ་དེའི་ཞལ་མཇལ་བ་དང་གསུང་ཐོས་པ་ཙམ་གྱིས་ཀྱང་སྣང་བ་བསྒྱུར་ཐུབ་པ་དང༌། རྒྱུད་ལ་ཡོན་ཏན་སྐྱེད་པར་ནུས་པ། རང་འདོད་ཟད་ཟེར་ན༑ གཞན་གྱི་འགྲོ་དོན་བྱེད་མཁན་གྱི་བླ་མ་དེ་རང་འདོད་ཀྱི་འཁྲིས་མེད་པ་ཞིག་དགོས། རང་འདོད་ཀྱི་འཁྲིས་དང་བཅས་པའི་སྒོ་ནས་གཞན་གྱི་འགྲོ་དོན་རྣམ་པར་དག་པ་སྒྲུབ་མི་ཐུབ་པས་རང་འདོད་ཟད་པ། སྙིང་རྗེ་དང་ལྡན་ཟེར་ན། དེ་ཡང་མཐའ་ཡས་པའི་སེམས་ཅན་ཐམས་ཅད་རང་གི་ཕ་མར་མ་གྱུར་པ་གཅིག་ཀྱང་མེད་པས། ཕ་མ་སེམས་ཅན་དེ་དག་ཐམས་ཅད་ལ་ཐུགས་དམིགས་པ་མེད་པའི་སྙིང་རྗེ་ཆེན་པོས་རྩེ་གཅིག་ཏུ་གཟིགས་པ་སྟེ། ཡང་དགོན་པ་ཆེན་པོས་བདུན་དུ་གསུངས་པ་དང༌། དེ་ལ་སོགས་པའི་བླ་མའི་མཚན་ཉིད་ཀྱི་དབྱེ་བ་མང་པོ་ཡོད་ནའང་མདོར་བསྡུས་ན། སྙན་བརྒྱུད་རྡོ་རྗེའི་ཚིག་རྐང་ལས།
བསླབ་གསུམ་བརྒྱུད་ལྡན་ཉམས་མྱོང་བླ་མ་མཆོག །ཅེས་གསུངས། དེ་ཡང་བསླབ་པ་ཚུལ་ཁྲིམས་ཀྱི་བསླབ་པ་དང༌། ཏིང་ངེ་འཛིན་གྱི་བསླབ་པ་དང༌། ཤེས་རབ་ཀྱི་བསླབ་པ་སྟེ། ཕྱི་ཐུན་མོང་གི་བསླབ་པ་གསུམ་དང་ལྡན་པ། ནང་ཐུན་མོང་མ་ཡིན་པའི་བྱ་རྒྱུད། སྤྱོད་རྒྱུད། རྣལ་འབྱོར་རྒྱུད། རྣལ་འབྱོར་བླ་ན་མེད་པའི་རྒྱུད་དེ། སྔགས་རྡོ་རྗེ་ཐེག་པའི་རྒྱུད་སྡེ་ཆེན་པོ་བཞིའི་དབང་ལ་སོགས་པའི་བརྒྱུད་པ་བར་མ་ཆད་པར་ཡོད་པ། གསང་བ་ལྟར་ན་བུམ་དབང༌། གསང་དབང༌། ཤེས་རབ་ཡེ་ཤེས་ཀྱི་དབང༌། དབང་བཞི་པ་ཚིག་དབང་རིན་པོ་ཆེ་དེ་ཚོ་ཁ་ཐུག་གི་ཉམས་དང༌། མྱོང་བ་དང༌། རྟོགས་པ་ཡོད་པ། ཁྱད་པར་དུ་དབང་བཞི་པའི་དོན་འོད་གསལ་ཕྱག་རྒྱ་ཆེན་པོའི་ཉམས་བཞེས། མ་གི་རྩེ་གཅིག་ཆུང་ངུ་ནས་བཟུང༌། ཡ་གི་སྒོམ་མེད་ཆེན་པོའི་བར་གྱི་ཉམས་དང་རྟོགས་པ་གང་ཡང་རུང་བ་ཐུགས་རྒྱུད་ལ་ངེས་པར་དུ་ཡོད་པའི་བླ་མ་ཞིག་ལ་བསྟེན་པ་ཤིན་ཏུ་ནས་ཀྱང་གལ་ཆེ་བ་ཡིན།
གཉིས་པ་དགེ་བའི་གྲོགས་པོ་ནི། བླ་མ་དགེ་བའི་བཤེས་གཉེན་མཚན་ཉིད་དང་ལྡན་པ་ཞིག་བསྟེན་པ་ཙམ་དུ་མ་ཟད། རང་རང་སོ་སོ་བསྡད་སའི་རི་ཁྲོད་དང༌། ཁྱིམ་མཚེས་གང་ཡང་རུང་བར། གྲོགས་དེ་ཡང་དགེ་བའི་གྲོགས་པོ་ཞིག་ལ་འགྲོགས་པར་ཤིན་ཏུ་གལ་ཆེ་བ་ཡིན། དགེ་བའི་གྲོགས་པོ་ཞིག་ལ་འགྲོགས་ན། རང་གི་མི་དགེ་བའི་སྤྱོད་པ་དང་སྐྱོན་གྱི་ཆ་མ་ལུས་པ་ཐམས་ཅད་འགྲིབ། ཡོན་ཏན་གྱི་ཆ་མ་ལུས་པ་ཐམས་ཅད་ཡར་རིམ་པར་བཞིན་དུ་འཕེལ་འོང་བ་ཡིན། དཔེར་ན་རང་སྔོན་ཆད་ཀྱི་གནས་སྐབས་སུ་སྔ་དྲོ་ཡང་ཉི་མ་མ་ཤར་བར་དུ་ཉལ་ནས་བསྡད། དགོང་མོ་ཡང་སྔ་སང་སང་ནས་གཉིད་ལོག་ནས་བསྡད། ཉིན་མོ་ཡང་ཕར་གཡེང་ཚུར་གཡེང༌། ཕར་འཚོགས་ཚུར་འཚོགས་ཁོ་ན་བྱས་ནས་རང་ལ་ཉམས་ལེན་གང་ཡང་མེད་པའི་སྟེང་དུ། མཆེད་གྲོགས་ཆོས་མཛད་དང་བཅས་པ་ཐམས་ཅད་ལ་ཐུན་སད་བརྒྱབ། དགོས་མེད་ཀྱི་གཏམ་རྫོགས་རྒྱུ་མེད་པ་མང་པོ་ཞིག་ལ་མགོ་བོ་འཁོར་ནས་བསྡད་པ་འདྲ་བོ་ཞིག་ཡིན་ན་ཡང༌། རང་གི་རྩ་རུ་ཡོད་པའི་ཁྱིམ་མཚེས་དེ། ཐུགས་དམ་བཙུན་པོ་ཞིག་ཡོད་པ། སྔ་དྲོ་ཡིན་ན་ཐོ་རངས་ནས་ཡར་ལངས་ནས། ཀུན་སློང་སེམས་བསྐྱེད་ནས་བཟུང་སྟེ། སྔོན་འགྲོ་ལ་སོགས་འུར་དི་རི་རི་འདོན་པ་ཞིག་ཡོད་པ་དང༌། དགོང་མོ་ཡང་ཕྱི་སང་གི་བར་དུ་ལྗགས་ཐུན་གནང་ནས་བཞུགས། དེ་ནས་གཅོད་ལ་སོགས་པ་བཏོན་ནས་ཐུན་གྲོལ་བ་དང༌། ཉིན་མོའི་གནས་སྐབས་སུ་ཡང་ཕར་འཁྱམས་འཁྱམས། ཚུར་འཁྱམས་འཁྱམས་གཞན་གྱི་རྩ་ལ་འགྲོ་བ་ལ་སོགས་པ་གང་ཡང་མེད་པར། ངག་བཅད་ནས་ཐུགས་དམ་ཁྲིགས་ཁྲིགས་བཏང་ནས་བཞུགས་པ་དེ་འདྲ་ཞིག་ཡོད་ན་དེ་ནས་རང་ཡང་ཚབ་ཚུབ་འདྲ་བོ་ཞིག་དང༌། རྟབ་རྟབ་འདྲ་བོ་ཞིག་ཤོར། ཁྱིམ་མཚེས་དེ་ལ་འཇིགས་པ་དང་ངོ་ཡང་ཚ་བ་བྱུང་ནས། ཨ་ཙི་ཁོང་གིས་ཞེ་ཁྲེལ་གྱི་ཡོད་འགྲོ་བསམས། རང་ཡང་སྔ་དྲོ་ཡིན་ན་ཐུན་སྔ་ཙམ་ནས་བྱེད་དགོས་པ། དགོང་མོ་ཡང་ཐུན་ཞིག་གཏང་དགོས་པ། ཉིན་མོ་ལ་ཕར་གཡེང་ཚུར་གཡེང་ཞིག་བྱེད་སྙིང་འདོད་ནའང་བྱེད་མི་ཕོད་པ་དེ་ལྟ་བུའི་སྒོ་ནས་བཟང་པོའི་སྤྱོད་ལམ་དེ་རང་ལ་རིམ་པས་ཚུར་གོས་ཏེ། རང་ཡང་རབ་དགེ་བའི་བཤེས་གཉེན་དང༌། དགེ་བའི་གྲོགས་པོ་དེ་ཚོ་དང་ཁྱད་པར་མེད་པ་ལྟ་བུར་འགྲོ་བའམ། གལ་སྲིད་དེ་ལྟར་མ་བྱུང་ན་ཡང་དེའི་ཆ་མཐུན་ཙམ་གྱི་ཡོན་ཏན་ནི་ངེས་པར་ཅན་དུ་གོས་འོང་བ་ཡིན།
དེ་ཡང་དཔེར་ན་རྒྱ་གར་ན་མ་ལ་ཡ་ཞེས་ཙན་དན་གྱི་ནགས་ཁྲོད་འཐུག་པོ་ཞིག་ཡོད་པས། ནགས་ཁྲོད་ཀྱི་ལྗོངས་དེ་ཚོ་ལ། རང་བཞིན་གྱི་ཤིང་ཕལ་པ་སྡོང་དུམ་ཞིག་ཡོད་ནའང་ཙན་དན་གྱི་སྡོང་པོ་དེ་མང་དྲགས་པས་དེ་ཚོའི་དྲི་བསུང་དེ་ཕར་འཐབ་ཚུར་འཐབ་པ་ལ་བརྟེན་ནས། རང་བཞིན་གྱི་ཤིང་སྡོང་པོ་དཀྱུས་མ་དེ་ལའང་ཙན་དན་གྱི་དྲི་མ་མངར་སང་ངེ་བ་འབྱར་ནས་སྡོད་པ་ཡིན། དཔེ་དེ་བཞིན་དུ་གྲོགས་བཟང་པོ་བླ་མ་དགེ་བའི་བཤེས་གཉེན་དང༌། དགེ་བའི་གྲོགས་པོ་འབའ་ཞིག་ལ་འགྲོགས་པའི་མི་དེ་ཚོ་ལ། རང་བཞིན་གྱིས་སམ་ཤུགས་ཀྱིས་སྤྱོད་ལམ་བཟང་པོ་དང་ཐུགས་དམ་བཙུན་པོ་ལ་སོགས་པ་དེ་ནི་ངམ་ངམ་ཤུགས་ཀྱིས་འབྱུང་རྒྱུ་ཡོད་དེ། ཡོན་ཏན་རིན་པོ་ཆེའི་མཛོད་ལས།
ཇི་ལྟར་མ་ལ་ཡ་ཡི་ནགས་ཀླུང་དུ། །རྣམ་པར་འཁྱམས་པའི་སྡོང་དུམ་ཕལ་པ་ཡང༌། །ཡལ་འདབ་རླན་པའི་ཙན་དན་དྲི་བསུང་ལྟར། །གང་ལ་བསྟེན་པ་དེ་ཡི་ཕྱོགས་སུ་འགྲོ། །ཞེས་གསུངས་པ་ལྟ་བུ་དང༌། དེར་མ་ཟད་ས་སྐྱ་པཎྜི་ཏ་ཀུན་དགའ་རྒྱལ་མཚན་གྱིས་ཀྱང༌།
གང་ཞིག་གསེར་གྱི་རི་ལ་སྔས་བཅོལ་ན། །དེ་ཡི་འདབ་ཆགས་ཐམས་ཅད་གསེར་དུ་འགྱུར། །ཞེས་གསུངས་པ་དང༌། དེ་བཞིན་དུ་དངུལ་ཆུའི་རྒྱལ་སྲས་ཐོགས་མེད་བཟང་པོའི་ཞལ་ནས་ཀྱང་རྒྱལ་སྲས་ལག་ལེན་ལས།
གང་ཞིག་བསྟེན་ན་ཉེས་པ་ཟད་འགྱུར་ཞིང༌། །ཡོན་ཏན་ཡར་ངོའི་ཟླ་ལྟར་འཕེལ་འགྱུར་བ། །བཤེས་གཉེན་དམ་པ་རང་གི་ལུས་བས་ཀྱང༌། །གཅེས་པར་འཛིན་པ་རྒྱལ་སྲས་ལག་ལེན་ཡིན། །ཞེས་གསུངས་པས། དེ་ལྟ་བུའི་དགེ་བའི་བཤེས་གཉེན་དང༌། དགེ་བའི་གྲོགས་པོ་དམ་པ་དེ་ཚོ་དང་པོ་རུ་རྙེད། བརྙེས་ནས་ཀྱང་རང་གི་ལུས་བས་ཀྱང་གཅེས་པར་བྱས་ནས་འགྲོགས་དགོས་པ་ཡིན་གསུང༌། བསྟེན་བྱར་མི་རུང་བའི་བླ་མ་མི་དགེ་བའི་བཤེས་གཉེན་དང༌། མི་དགེ་བའི་གྲོགས་པོ་དང་གཉིས་ཡོད་པའི་དང་པོ་བསྟེན་བྱར་མི་རུང་བའི་བླ་མ་མི་དགེ་བའི་བཤེས་གཉེན་ནི། བྲམ་ཟེ་བཞིན་དུ་ཆོ་རིགས་སྲུང་བའམ་ཤིང་གི་རང་འཐག་ལྟ་བུའི་བཤེས་གཉེན་དང་གཅིག །ཁྲོན་པའི་ལག་འགྲོ་ལྟ་བུའི་བཤེས་གཉེན་དང་གཉིས། སྨྱོན་པའི་ལམ་མཁན་ལྟ་བུའི་བཤེས་གཉེན་དང་གསུམ། ལོང་བའི་དེད་དཔོན་ལྟ་བུའི་བཤེས་གཉེན་དང་བཞི་ཡོད།
དེ་ལ་དང་པོ་ནི། སྔར་རྒྱ་གར་འཕགས་པའི་ཡུལ་ལ་བྲམ་ཟེའི་རིགས། རྒྱལ་རིགས། རྗེ་རིགས། དམངས་རིགས་ལ་སོགས་པའི་དབྱེ་བ་ཡོད་པའི་ནང་ནས། བྲམ་ཟེའི་རིགས་ཞེས་པ་དེ། རིགས་བཟང༌། རུས་ངར། ཁུངས་དག །ལས་དང་བྱ་བ་གང་ལའང་འཇོན་ཐང་ཆེ་བ་སོགས་མིས་ཀྱང་རྩི་མཐོང་བྱེད་པ་དང༌། ཁོ་རང་ཚོ་ཡང་ང་ཚོ་བྲམ་ཟེའི་རིགས་ཡིན་ཟེར་ང་རྒྱལ་གཞན་ལས་ཆེ་བ་ཡིན། དཔེ་དེ་བཞིན་དུ་བླ་མ་དེ་ཉིད་ཀྱང༌། ང་ནི་བླ་མ་གྲུབ་ཐོབ་ཀྱི་བརྒྱུད་པའམ། རྟོགས་ལྡན་གྱི་བརྒྱུད་པའམ། དཔོན་པོ་དང་སྐུ་དྲག་སོགས་རིགས་རུས་བཟང་པོ་གང་མིན་ཚད་ཡིན། ང་དང་འདྲ་བའི་བརྒྱུད་པ་བཟང་པོ། རིགས་རྒྱུད་མཐོ་བོ་སུ་གང་ལ་མེད་པས། ང་སུ་ལ་གུས་འདུད་བྱེད་དགོས་ཀྱི་རེད། ང་སུ་ལ་དབང་ཞུ། སུ་ལ་ཆོས་ཞུ་དགོས་ཀྱི་རེད། ང་ལས་ལྷག་པ་སུ་གང་ཡང་མེད་བསམས་ནས། རང་གི་རིགས་དང༌། རུས་དང༌། བརྒྱུད་པ་དེ་ལ་ང་རྒྱལ་ཆེན་པོ་ཞིག་སྐྱེས་ནས་བསྡད་པ་ལྟ་བུ་དང༌། ཡང་སྤྱིར་དུ་ཡོན་ཏན་མེད་པ། གལ་སྲིད་ཐོས་བསམ་སྒོམ་གསུམ་གྱི་ཡོན་ཏན་ཕྲན་བུ་ཞིག་ཡོད་ནའང༌། དེ་ཡང་མཐའ་ཡས་པའི་སེམས་ཅན་མ་ལུས་པ་ཐམས་ཅད་སངས་རྒྱས་ཀྱི་གོ་འཕང་ལ་འདྲེན་པའི་ཐུགས་བསྐྱེད་ཁྱད་པར་ཅན་གང་ཡང་མེད་པར། རང་ཉིད་གང་དུ་བསྟི་བའི་དགོན་པ་རི་ཁྲོད་དེ་ཚོ་མི་ཉམས་གོང་འཕེལ། ཉམས་པ་སོར་ཆུད་ཀྱིས་གྲ་རྒྱས་རྒྱས་ཤིག་ཡོང་ཐབས་བྱ་བ་ཁོ་ན་ཙམ་ཞིག་ལྷུར་ལེན་པར་བྱེད་པའི་བླ་མ་དེ་ནི། ཤིང་གི་རང་འཐག་ལྟ་བུ་ཞེས་བྱ་སྟེ། དཔེར་ན་རང་འཐག་སྟེ་ཆུ་འཁོར་གྱི་དོན་ཡིན་པས། ཤིང་གི་ཆུ་འཁོར་ཞིག་གི་ནང་དུ་ཡོས་དང་འབྲུ་ལ་སོགས་པ་གང་བླུགས་ནས་བཏགས་ན་ཡང༌། ནས་དེ་ཚོ་ཕྱེད་ཆག་གཏོར་བ་ལྟ་བུ་ཞིག་འགྲོ་ན་མ་གཏོགས་རྩམ་པ་ཐོན་ཐུབ་ཀྱི་མ་རེད། དཔེ་དེ་ལྟ་བུའི་བླ་མས་གདུལ་བྱའི་རྒྱུད་འདུལ་མི་ནུས་པ་ཡིན་གསུང༌། དེ་ཡང༌། བྲམ་ཟེ་བཞིན་དུ་ཆོ་རིགས་སྲུང་བའམ། །བསྟི་གནས་ཉམས་པར་དོགས་པའི་རྫིང་བུ་རུ། །ཐོས་བསམ་འབྲས་བུ་གནས་མིན་ཁྲུས་ལ་ཞུགས། །ཤིང་གི་རང་འཐག་ལྟ་བུའི་བཤེས་གཉེན་དང༌། །ཞེས་གསུངས་པ་ལྟ་བུའོ། །
ཁྲོན་པའི་ལག་འགྲོ་ལྟ་བུའི་བཤེས་གཉེན་ཞེས་པ་དེ་གང་ཡིན་ཟེར་ན། དེ་ཡང་བླ་མ་རང་ཉིད་ཀྱི་ཐུགས་རྒྱུད་ལ་ཐོས་བསམ་སྒོམ་གསུམ་གྱི་ཡོན་ཏན་དང༌། ཉམས་དང་རྟོགས་པའི་ཡོན་ཏན་གང་འདྲ་ཞིག་གི་ཆ་ནས་ཀྱང་སོ་སོ་སྐྱེ་བོ་ལས་ཁྱད་པར་དུ་འཕགས་པའི་ཡོན་ཏན་གང་ཡང་མེད་ཀྱང༌། བླུན་པོ་རྣམས་ཀྱིས་བརྟག་དཔྱད་མ་བྱས་པར་དད་པ་དང༌། མོས་གུས་དང༌། དག་སྣང་ཆེན་པོར་བྱས་ནས། སྙན་གྲགས་དང༌། འབུལ་འདེགས་ལ་སོགས་པ་བྱས་པའི་སྐབས་སུ། བླ་མ་རང་ཉིད་ཀྱང་རང་གི་རྒྱུད་ལ་མ་བརྟགས་པར་མི་གཞན་ཐམས་ཅད་ཀྱིས་ང་ལ་དད་པ་དང༌། མོས་གུས་དང༌། དག་སྣང་དང༌། འབུལ་བ་འདི་ལྟ་བུ་ཞིག་བྱེད་ཀྱི་འདུག་པས། ང་རང་ནི་བླ་མ་གང་མིན་ཚད་ཅིག་ཡིན་པ་འདྲ། ང་ལས་མཁས་པ་སུ་ཡོད། ང་ལས་གྲུབ་པ་སུ་ཡོད། ང་འདྲ་བ་གཞན་མེད་བསམས་ནས་ང་རྒྱལ་གྱིས་རྒྱུད་སྦོས་ནས་བསྡད་པའི་བླ་མ་དེ་ལྟ་བུས་ནི་གདུལ་བྱའི་རྒྱུད་འདུལ་མི་ནུས་པ་ཡིན། དེ་ནི་ཁྲོན་པའི་ལག་འགྲོ་ལྟ་བུའི་བཤེས་གཉེན་ཟེར། ལག་འགྲོ་ནི་སྦལ་པའི་མིང་གི་མངོན་བརྗོད་ཡིན། དེ་ཡང་མཁས་དབང་གུང་ཐང་བསྟན་པའི་སྒྲོན་མེའི་ལེགས་པར་བཤད་པ་ཆུ་ཤིང་གི་ནང་ལས།
ཡངས་པའི་རྒྱལ་ཁམས་མ་མཐོང་བའི། །ས་མཐའི་བླུན་པོ་རང་མཐོང་ཆེ། །ཁྲོན་པའི་ཆུ་ལ་འགྱིང་བ་ཡི། །རུས་སྦལ་རྒྱ་མཚོའི་གཏམ་གྱིས་ཤི། །ཞེས་གསུངས་པས་རྒྱལ་ཁམས་མང་པོ་ལ་འགྲོ་མ་མྱངས། བླ་མ་དང་མི་མཁས་པ་ཡོན་ཏན་ཅན་མང་པོ་ཡང་མཐོང་མ་མྱོང་བའི་ས་མཚམས་ལ་སྡོད་མཁན་དང༌། ལུང་ཁུག་ལ་སྡོད་མཁན་གྱི་མི་དེ་ཚོ་ནི་གཞན་གང་ལས་ཀྱང་ང་རྒྱལ་ཆེ་བ་ཞིག་ཡོང་བར་བཤད་པ་དང༌། དེ་བཞིན་སྔ་མ་ཁྲོན་པ་ཞིག་གི་ནང་དུ་སྦལ་པ་རྒན་གོག་ཅིག་ཡོད་པ་ལ། ཉིན་ཞིག་ཕྱིའི་རྒྱ་མཚོ་ཆེན་པོ་ནས་རུས་སྦལ་ཞིག་དེའི་རྩ་རུ་སླེབ་པའི་སྐབས་སུ། ཁྲོན་པའི་སྦལ་པ་དེས་ཁྱོད་ག་ནས་འོང་ཞེས་དྲིས་པས། ང་ཕྱིའི་རྒྱ་མཚོ་ཆེན་པོ་ནས་ཡོང་བ་ཡིན་ཟེར། ཁྲོན་པའི་སྦལ་པ་དེའི་སེམས་ལ་ཕྱིའི་རྒྱ་མཚོ་དེ་ཁོ་རང་གི་ཁྲོན་པ་དེ་ལས་ཆེ་བ་མེད་བསམས་ནས་ང་རྒྱལ་གྱིས་རྒྱུད་སྦོས་ནས་བསྡད་པའི་དབང་གིས། ཁྱོད་ཀྱི་རྒྱ་མཚོ་དེ་ཆེ་ཆུང་ག་ཚོད་ཡོད་ཟེར་བས། ངའི་རྒྱ་མཚོ་དེ་མཐའ་དང་དབུས་མེད་པར་ཤིན་ཏུ་ཆེ་བ་ཡོད་ཟེར་བའི་སྐབས། འོ་ན་འདི་ཙམ་ཞིག་ཡོད་དམ་ཟེར་ནས་ཁོའི་ཁྲོན་པ་དེའི་བཞི་ཆ་ཙམ་ཞིག་བསྟན་པས། ཨ་འདི་མི་ཚད་ཟེར། ཡང་དེ་ལས་ཆེ་ཙམ་ཞིག་བསྟན་པས། ཨ་འདི་ཡང་མི་ཚད་ཟེར། དེ་ནས་ཁྲོན་པ་དེ་པུ་ར་་་་་་་་རྒྱ་གར་སྐད་ཚང་མ་ལ་ཟེར་བསྟན་ཏེ་འདི་ཙམ་ཡོད་དམ་ཟེར་བས། ཨ་ཙི་ཁྱོད་ལྐུག་པ་ལུང་པ་གང་དུའང་འགྲོ་མ་མྱོང་བ། ཁྲོན་པ་འདི་ལ་གང་ཡོད། ངའི་རྒྱ་མཚོ་དེ་ལ་མཐའ་དང་དབུས་མེད་པའི་ཤིན་ཏུ་ནས་ཀྱང་ཆེ་བ་དེ་འདྲ་རེད་ཟེར་དུས། ཁྲོན་པའི་སྦལ་པ་དེ་ཡིད་མ་ཆེས་པར་ང་ཡང་ལྟ་རུ་འགྲོ་གི་ཡིན་ཟེར། རྒྱ་མཚོའི་སྦལ་པ་དེས་ཁྲོན་པའི་སྦལ་པ་དེ་ཕར་ཁྲིད་ནས་ཕྱིའི་རྒྱ་མཚོའི་འགྲམ་དུ་བསླེབས་དུས། རྒྱ་མཚོ་རྒྱང་ནས་སྔོ་ཐིང་ངེ་མཐོང་བ་ཙམ་གྱིས། ཁྲོན་པའི་སྦལ་པ་དེ་སྙིང་གས་ནས་ཤི་བའི་གཏམ་རྒྱུད་ཡོད་པ་ལྟ་བུ་རེད། འོ་དེ་ལྟ་བུའི་བླ་མ་ང་རྒྱལ་གྱིས་རྒྱུད་སྦོས་ནས་བསྡད་པ་དེ་འདྲས་གདུལ་བྱའི་རྒྱུད་འདུལ་མི་ནུས་པས། དེའི་ཕྱིར་ན།
སོ་སོ་སྐྱེ་བོའི་རང་བཞིན་མ་འགལ་ཡང༌། །བླུན་པོ་དད་པས་བབ་ཅོལ་གནས་ལ་སྦྱར། །རྙེད་དང་བཀུར་སྟི་མཆོད་པས་ཁེངས་གྱུར་པའི། །ཁྲོན་པའི་ལག་འགྲོ་ལྟ་བུའི་བཤེས་གཉེན་དང༌། །ཞེས་གསུངས།
སྨྱོན་པའི་ལམ་མཁན་ལྟ་བུའི་བཤེས་གཉེན་ཞེས་པ་ནི། དཔེར་ན་ང་རང་ཚོ་སྔར་འགྲོ་མ་མྱོང་བའི་ས་ཆ་ཞིག་ལ་འགྲོ་བ་ལ་ལམ་སྒྲོན་ཞིག་དགོས། དེ་མེད་ན་ནོར་ས་དང་ཤོར་ས་ལ་སོགས་པ་འབྱུང་བ་ཡིན། ལམ་སྒྲོན་དེ་ཡང་མི་ཏིག་པོ་བརྟན་པོ་ཞིག་ལ་མ་བཅོལ། མི་སྨྱོན་པ་ཞིག་ལམ་སྒྲོན་ལ་ཁྲིད་ཕྱིན་ན། ཁོ་རང་ཡང་ཏིག་པོ་བརྟན་པོ་མེད་པས། གྱེན་དང༌། ཐུར་དང༌། འཕྲེད་གང་དུ་འགྲོ་ངེས་པ་མེད་ན། ང་རང་ཚོ་ལ་ལམ་སྒྲོན་ཞིག་ག་ནས་ཡོང༌། ད་དུང་ཡང་ཁོ་གར་ཕྱིན་གྱི་རྗེས་སུ་ཕྱིན་ན༑ ཡང་ན་ཆུ་ཞིག་ལ་ལྷུང༌། ཡང་ན་བྲག་གཡང་ཞིག་ལས་ཟག་འགྲོ་རྒྱུ་མ་གཏོགས་གཞན་གང་ཡང་མེད། དཔེ་དེ་བཞིན་དུ་སྨྱོན་པའི་ལམ་མཁན་ལྟ་བུའི་བླ་མ་དེ་ཡང་གང་ཡིན་ཟེར་ན།
ཐོས་པ་ཉུང་ཞིང་སྡོམ་དང་དམ་ཚིག་འཆལ། །རྒྱུད་ཚོད་དམའ་ལ་ཀུན་སྤྱོད་ས་བླར་གཤེགས། །བྱམས་དང་སྙིང་རྗེའི་དཔྱང་ཐག་ཆད་པ་ཡི། །སྨྱོན་པའི་ལམ་མཁན་ལྟ་བུའི་བཤེས་གཉེན་དང༌། །ཞེས་གསུངས་པས་རྒྱལ་བའི་བཀའ་མདོ་རྒྱུད་བསྟན་བཅོས་དེ་ཚོ་ལ་ཐོས་པ་རྒྱ་ཆེན་པོ་མེད་ན་ཡང༌། བླ་མའི་མན་ངག་ལ་སོགས་པ་དེ་ཚོ་ལའང་ཐོས་པ་ཅུང་ཟད་ཀྱང་མེད་པ། དྲན་པ་དང་ཤེས་བཞིན་དུ་མི་གནས་པས་སྡོམ་དང་དམ་ཚིག་འཆལ་བ། རྒྱུད་ཚོད་དེ་ཤིན་ཏུ་དམའ་བ་སོ་སོ་སྐྱེ་བོའི་གང་ཟག་ལས་སྤུ་གང་གིས་བཟང་བ་མེད་ན་ཡང༌། ཀུན་སྤྱོད་དེ་རྒྱལ་བ་གོང་མ་རྣམས་ཀྱི་མཛད་སྤྱོད་ལ་འགྲན་པ། རྒྱུད་ལ་ཁོང་ཁྲོ་དང༌། ཞེ་སྡང་དང༌། ཟུར་ཟ་དང༌། ཕྲག་དོག་དང༌། ང་རྒྱལ་ལ་སོགས་པ་ཤིན་ཏུ་ཆེ་བས་བྱམས་དང་སྙིང་རྗེའི་དཔྱང་ཐག་ཆད་པ་དེ་ལྟ་བུའི་བླ་མས་ནི་གདུལ་བྱ་རྣམས་ཀྱི་རྒྱུད་འདུལ་མི་ནུས་པ་ཡིན།
གཞན་ཡང་ལོང་བའི་དེད་དཔོན་ལྟ་བུའི་བཤེས་གཉེན་ཞེས་བྱ་བ་དེ་གང་རེད་ཟེར་ན། དཔེར་ན། ཚོང་པ་རྣམས་ཕྱིའི་རྒྱ་མཚོ་ཆེན་པོ་ལ་ཡིད་བཞིན་གྱི་ནོར་བུ་རིན་པོ་ཆེ་ལེན་དུ་འགྲོ་བ་ལ། དང་པོ་རུ་དེད་དཔོན་མཁས་པ་ཞིག་ལ་བརྟེན་དགོས་པ་ཡིན། དེད་དཔོན་ཟེར་ན་རིན་པོ་ཆེའི་རིགས་དེ་དག་ཐམས་ཅད་ལ་བརྟག་དཔྱད་མཁས་པ་དང༌། གྲུ་གཏོང་མཁས་པ། རླུང་གི་འགྲོ་ཕྱོགས་དང༌། བ་དན་འཕྱར་ལུགས་སོགས་ལ་སྦྱོང་བརྡར་ཆེན་པོ་ཡོད་པའི་མི་ལ་དེད་དཔོན་ཟེར་བ་རེད། དེད་དཔོན་དེ་ཡང་མིག་ཡོད་པ་ཞིག་ལ་བརྟེན་དགོས་པ་མ་གཏོགས། དེད་དཔོན་ལོང་བ་ཞིག་ལ་བསྟེན་ན། ཁོ་རང་ཡང་མིག་མེད་པས་རྒྱ་མཚོ་ལ་གྲུ་ག་འདྲས་གཏོང་གི་རེད། དཔེ་དེ་ལྟ་བུའི་བླ་མ་དེ་ཡང༌།
ཁྱད་པར་རང་ལས་ཡོན་ཏན་ལྷག་བཅས་མིན། །བྱང་ཆུབ་སེམས་བྲལ་གྲགས་པའི་མཐུས་བསྟེན་ན། །ལོང་བའི་དེད་དཔོན་ནོར་བ་ཆེན་པོ་སྟེ། །ཟོལ་འགྲོགས་མུན་པའི་སྨག་ཏུ་འཁྱམས་པར་འགྱུར། །ཞེས་གསུངས། དེ་ཡང་སྤྱིར་དུ་སློབ་མས་བླ་མ་བསྟེན་པ་དེ་ཇི་ལྟར་དགོས་པ་ནི། མཛའ་བཤེས་ཀྱི་ཚོམས་ལས། དམན་པ་བསྟེན་པས་མི་དག་ཉམས་འགྱུར་ཞིང༌། །ཐད་ཀར་བབ་པར་བསྟེན་པས་སོ་ན་གནས། །གཙོ་བོ་བསྟེན་པས་དམ་པ་འཐོབ་འགྱུར་བས། །དེའི་ཕྱིར་བདག་ལྟའི་གཙོ་ཆེར་བསྟེན་པར་བྱ། །ཞེས་གསུངས་པ་ལྟར་ཡིན་པས། དེའི་ཕྱིར་ན། བླ་མ་དེ་ཕྱུག་པོ་ཞིག་བྱས། དེ་ལ་ཕར་བསྟེན་ནས་པད་ཤག་འདྲ་བོ་ཞིག་ཡོང་བསམས་ནས་བསྟེན་པ་མ་རེད། བླ་མ་དེ་དཔོན་པོ་འདྲ་བོ་ཞིག་བྱས། དེ་ལ་ཚེ་འདིའི་འགྲོ་སྟངས་སྡོད་སྟངས་འདྲ་སྐྱབས་འཇུག་ཞུ་དགོས་བསམས་ནས་བསྟེན་པ་ཡང་མ་རེད། ཡང་བླ་མ་དེ་དབང་ཆེན་པོ་བྱས། དེ་ལ་སྤྲེལ་ལད་འདྲ་བོ་ཕར་བཤད་ནས་བསྟེན་པ་ཡང་མ་རེད། འོ་ན་གང་ཡིན་ཟེར་ན་བླ་མ་དེ་ཡོན་ཏན་ཆེ་བ་ཞིག་བྱས། རང་ཉིད་སློབ་མ་དེ་ཡོན་ཏན་དམན་པ་ཞིག་ཡོད་ན། རང་སློབ་མ་ཡོན་ཏན་དམན་པ་དེས། བླ་མ་ཡོན་ཏན་ཆེ་བ་དེ་ལ་བསྟེན་ན། བླ་མའི་ཡོན་ཏན་དེ་སློབ་མའི་རྒྱུད་ལ་ཚུར་གོས་ནས། ས་དང་ལམ་གྱི་ཡོན་ཏན་རྒྱུད་ལ་སྐྱེ་བའི་དོན་དུ་བསྟེན་པ་ཡིན། དམན་པ་བསྟེན་པས་མི་དག་ཉམས་འགྱུར་ཞིང་ཟེར་བས། དང་པོར་སློབ་མས་བླ་མ་ལ་བརྟག་དཔྱད་ལེགས་པར་མེད་པར་བླ་མ་ཞིག་ཡིན་ཟེར་བ་དང་ལམ་སང་དེ་ལ་ཁྱི་དང་གློ་བ་ཕྲད་པ་ལྟར་ཆོས་འདྲ་བོ་ཞིག་ཞུས། ཆོས་ཞུ་ས་བླ་མ་དེ་དང༌། ཞུ་མཁན་གྱི་སློབ་མ་གཉིས་ཡོན་ཏན་ཆེ་ཆུང་གི་དབང་དུ་བཏང་ན། བླ་མ་དེ་ཡོན་ཏན་སྐྱོ་བར་ཤོར། སློབ་མ་དེ་ཡོན་ཏན་ཆེ་བ་ཞིག་ཡོད་ན། དང་པོར་ཕར་བསྟེན་ཙམ་ཞིག་བྱས། དེ་ནས་བླ་མ་ལས་ཅུང་ཐོན་རྒྱུ་མེད་ན། ཨ་ཁ་འདི་བས་དྲག་ཙམ་ཡོད་འགྲོ་བསམ། དེ་དང་ང་རང་བྱས་ན་ང་རང་དྲག་ག་འདུག་བསམས་ནས་ང་རྒྱལ་ཞིག་སྐྱེ། བླ་མ་དེ་ལ་ཡང་ལོག་ལྟ་འདྲ་བོ་སྐྱེ་རྒྱུ་མ་གཏོགས་གང་ཡང་མེད་པས་ཕན་མི་ཐོགས་པ་ཡིན། ཐད་ཀར་བབ་པར་བསྟེན་པས་སོ་ན་གནས་ཟེར་ན༑ བླ་མ་དེ་དང་སློབ་མ་དེ་གཉིས་ཡོན་ཏན་ཆེ་ཆུང་ཁྱད་པར་མེད་པར་གཅིག་པ་འདྲ་བོ་ཞིག་ཡོད་ན། བླ་མ་དེ་ལ་ཕར་བསྟེན་པས་རང་ལ་ཡོན་ཏན་དྲག་ཏུ་འགྲོ་རྒྱུ་ཡང་མེད། སྡུག་ཏུ་འགྲོ་རྒྱུ་ཡང་མེད། བསྟེན་ནའང་འགྲིག །མ་བསྟེན་ནའང་འགྲིག །ཁྱད་པར་མེད་པ་ལྟ་བུ་ཞིག་བྱུང་བས་སོ་ན་གནས་པ་ཡིན། གཙོ་བོར་བསྟེན་པས་དམ་པ་འཐོབ་འགྱུར་བས་ཟེར་ན། རང་བས་ཡོན་ཏན་ལྷག་པ་ཁྱད་པར་དུ་འཕགས་པ་ཞིག་ལ་བསྟེན་ན་རང་ཡང་དམ་པ་རུ་འགྲོ་བ་རེད། ད་ལྟའི་སྐབས་འདིར། ཁྱད་པར་རང་ལས་ཡོན་ཏན་ལྷག་བཅས་མིན་ཟེར་ན་སློབ་མ་དེ་ལས་ལྷག་པའི་བླ་མ་དེ་ལ་ཡོན་ཏན་གང་ཡང་མེད་པ། བྱང་ཆུབ་སེམས་བྲལ་ཟེར་ན། བླ་མའི་ཡོན་ཏན་གྱི་གཙོ་བོ་དེ་ཐུགས་རྒྱུད་ལ་བྱང་ཆུབ་སེམས་དང་ལྡན་པ་ཞིག་དགོས། བླ་མའི་ཐུགས་རྒྱུད་ལ་བྱང་ཆུབ་སེམས་ཤིག་ཡོད་ཕྱིན་ཆད་ལ་ཡོན་ཏན་གཞན་གང་ཡང་མེད་ཀྱང་དེ་ཐེག་པ་ཆེན་པོའི་ལམ་དུ་འགྱུར་བས། མཚན་ལྡན་གྱི་བླ་མའི་གྲངས་སུ་བགྲང་ཆོག་པ་ཡིན། དེ་ལྟ་བུའི་བྱང་ཆུབ་ཀྱི་སེམས་གང་ཡང་ཐུགས་རྒྱུད་ལ་མེད་པ། གྲགས་པའི་མཐུས་བསྟེན་ཟེར་ན། བླ་མ་དེ་ལ་རང་ལས་ལྷག་པའི་ཡོན་ཏན་ཡང་མེད། བྱང་ཆུབ་ཀྱི་སེམས་ཀྱང་མེད། ཡིན་ན་ཡང་ཁོང་མཚན་གྲགས་ཆེན་པོ་འདུག་པས་དེ་ལ་བརྟེན་ནས་བསྟེན་པ་ཡིན་ཟེར་ན། དེ་ནི་ལོང་བའི་དེད་དཔོན་ནོར་བ་ཆེན་པོ་སྟེ། །ཟོལ་འགྲོགས་མུན་པའི་སྨག་ཏུ་འཁྱམས་པར་འགྱུར་ཟེར། དེད་དཔོན་ལོང་བ་ཞིག་ལ་བསྟེན་ན་རྒྱ་མཚོའི་གླིང་ལ་འཁྱམས་འགྲོ་བ་ལྟར། བླ་མ་དེ་ལྟ་བུ་ལ་བསྟེན་ན་དོན་མེད་དུ་འཁྱམས་འགྲོ་རྒྱུ་ཞིག་མ་གཏོགས་མེད་པ་ཡིན། དེ་ལྟ་བུའི་བླ་མས་ནི་གདུལ་བྱའི་རྒྱུད་འདུལ་མི་ནུས་པ་ཡིན་གསུང༌། མི་དགེ་བའི་གྲོགས་པོ་ཟེར་རྒྱུ་དེ་གང་རེད་ཟེར་ན། མི་དགེ་བའི་གྲོགས་པོ་ཟེར་ནས་ཨམ་གཙིགས་བསྡམས། ལག་པ་གཡས་སུ་རལ་གྲི་ཁྱེར། གཡོན་དུ་ཞགས་པ་ནག་པོ་ལ་སོགས་པ་ཁྱེར་ནས་ཁྱོད་འཆིང་གི་ཡིན། གསོད་ཀྱི་ཡིན་ཟེར་བ་དེ་འདྲ་ལ་སྡིག་གྲོགས་ཟེར་བ་མ་རེད། འོ་ན་མི་དགེ་བའི་གྲོགས་པོ་དེ་གང་ཡིན་ཟེར་ན། རང་གི་སྤྱོད་ལམ་དང་ཉམས་ལེན་དེ་ཚོ་ཐམས་ཅད་ལ་གནོད་སྐྱོན་བྱེད་པ་དེ་ནི་མི་དགེ་བའི་གྲོགས་པོ་རུ་འགྱུར་བ་ཡིན། དེ་ཡང་ང་རང་ཚོའི་སྤྱིར་རིགས་དེ་ལ་ཐེག་པ་ཆེན་པོའི་རིགས་དང༌། ཐེག་དམན་གྱི་རིགས་དང༌། རིགས་ཆད་དང༌། མ་ངེས་པའི་རིགས་ལ་སོགས་པ་ཡོད་པས། གང་ཟག་རིགས་ངེས་པ་ཐེག་ཆེན་བྱང་ཆུབ་སེམས་དཔའི་རིགས་དེ་ཚོ་ནི་རང་བཞིན་གྱིས་ཐུགས་རྒྱུད་དེ་བཟང་དྲགས་པའི་དབང་གིས། ལོག་པའི་བཤེས་གཉེན་དང༌། མི་དགེ་བའི་གྲོགས་པོ་འདྲ་བོ་སུ་དང་སུ་འགྲོགས་ན་ཡང༌། རང་གི་ཐུགས་རྒྱུད་ཀྱི་གཤིས་ཀ་བཟང་པོ་དེ་སུས་ཀྱང་སྒྱུར་མི་ཐུབ་པ་ཡིན། རྗེ་བཙུན་མི་ལ་རས་པའི་རྣམ་མགུར་དུ་ཡང༌།
རྗེ་མང་པོའི་དཀྱིལ་དུ་བཞུགས་ཙ་ན། །དངུལ་ཆུ་ས་ལ་ལྷུང་བ་བཞིན། །རེག་ལ་གོས་པ་མེད་པས་བློ་རེ་བདེ། །ཞེས་གསུངས་པ་ལྟ་བུ་དེ་འདྲ་ཡོད་པ་ཡིན། ཡང་གང་ཟག་རིགས་ཆད་སྐལ་མེད་ལྟ་བུ་རྣམས་ནི་བླ་མ་དགེ་བའི་བཤེས་གཉེན་དང༌། དགེ་བའི་གྲོགས་པོ་གང་འདྲ་ཞིག་བསྟེན། སྤྱོད་ལམ་བཟང་པོ་ག་ཚོད་ཅིག་བསླབས། ཁྲིད་གདམ་ངག་ག་ཚོད་ཐོབ་ན་ཡང༌། ཁོ་རང་སྔ་མ་སྡུག་ཅག་ཡོད་པ་དེ་ལ་དྲག་ཏུ་འགྲོ་རྒྱུ་སྤུ་ཙམ་ཞིག་ཀྱང་མེད། སྔར་བཀའ་གདམས་པའི་དགེ་བའི་བཤེས་གཉེན་པོ་ཏོ་བའི་དྲུང་དུ། ཞ་ཡི་ངང་པ་རྒྱ་གར་ཞེས་བྱ་བ་ཞིག་བྱུང༌། དེ་ལ་དགེ་བཤེས་པོ་ཏོ་བས་ཐུགས་བརྩེ་བ་ཆེན་པོ་གནང་ནས་ཁྲིད་བཤད། ཆོས་བསླབས། སྤྱོད་ལམ་བསྟན་པས་རྗེས་སུ་བཟུང་སྟེ་ལོ་ག་ཚོད་ཅིག་རྩ་རུ་བཞག་ན་ཡང༌། ཁོ་སྔ་མ་སྤྱོད་ལམ་སྡུག་ཅག་ཅིག་ཡོད་པ་དེ་དྲག་ཏུ་འགྲོ་རྒྱུ་ཁྱོན་ནས་མེད་པར། སྡུག་ཏུ་སོང་བས་དེ་ཙ་ན་དགེ་བཤེས་པོ་ཏོ་བ་ཡང་ཐུགས་ཡི་ཆད་ནས། ནང་གི་ཉེར་ལེན་མེད་པ་ལ། །ཕྱི་ཡི་རྐྱེན་གྱིས་མི་ཕན་ཏེ། །ཞ་ཡི་ངང་པ་རྒྱ་གར་ལ། །རིན་ཆེན་གསལ་གྱི་གདམ་ངག་རྡུགས། །ཞེས་གསུངས་དགོས་པ་བྱུང་བ་ལྟ་བུ་རེད། དེ་ལྟར་ཡར་གང་ཟག་ཐེག་ཆེན་གྱི་རིགས་ཅན་བཟང་པོ་ཡང་མ་ཡིན། མར་གང་ཟག་རིགས་ཆད་ཀྱང་མ་ཡིན་པར། བར་ས་ཁ་ལ་ཡོད་པའི་སོ་སོ་སྐྱེ་བོ་དེ་དག་ནི། སོ་སོ་སྐྱེ་བོ་འཕྲལ་རྐྱེན་གྲོགས་ཀྱིས་སྒྱུར་ཟེར་བས། གྲོགས་ཀྱིས་སྒྱུར་སླ་བ་ཡིན། གྲོགས་བཟང་པོ་དང་འགྲོགས་ན་རང་ཡང་བཟང་པོ། གྲོགས་ངན་པ་དང་འགྲོགས་ན་རང་ཡང་ངན་པ། འཇིག་རྟེན་གྱི་དཔེ་ལ། བཙག་ལྟང་ལ་འགྲོགས་ན་དམར། རམས་ལྟང་དང་འགྲོགས་ན་སྔོ་ཟེར་བའི་དཔེ་ལྟར་དུ་ཡིན། དེའི་ཕྱིར་ན་དུས་དང་རྣམ་པ་ཐམས་ཅད་དུ་གྲོགས་བཟང་པོ་དེ་དང་འགྲོགས། གྲོགས་ངན་པ་དེ་མ་སྤངས་ན། རང་ཉིད་སྔོན་མའི་གནས་སྐབས་སུ་བླ་མའི་བཀའ་དྲིན་གྱིས་སྤྱོད་ལམ་ཡག་པོ་ཞིག་ཡོད་ན་ཡང༌། གྲོགས་ངན་པ་སྡུག་ཅག་དེ་འདྲ་དང་མཉམ་དུ་འགྲོགས། མཉམ་དུ་བསྡད་ན། དེའི་སྤྱོད་ལམ་ངན་པ་དེ་ཚོ་ཐམས་ཅད་རང་ལ་གོས་ནས་སྔ་མ་ལས་སྡུག་ཏུ་སྡུག་ཏུ་འགྱུར་འགྲོ་བ་ཡིན། དེའི་ཕྱིར་ན་གྲོགས་ངན་པ་དེ་སྤོང་བ་ཤིན་ཏུ་གལ་ཆེ་བས། དངུལ་ཆུ་རྒྱལ་སྲས་ཐོགས་མེད་བཟང་པོའི་ཞལ་ནས་ཀྱང༌།
གང་དང་འགྲོགས་ན་དུག་གསུམ་འཕེལ་འགྱུར་ཞིང༌། །ཐོས་བསམ་སྒོམ་པའི་བྱ་བ་ཉམས་གྱུར་ལ། །བྱམས་དང་སྙིང་རྗེ་མེད་པར་སྒྱུར་བྱེད་པའི། །གྲོགས་ངན་སྤོང་བ་རྒྱལ་སྲས་ལག་ལེན་ཡིན། །ཞེས་གསུངས་པ་ལྟ་བུ་ཡིན།
གཉིས་པ་འཆད་ཡུལ་སློབ་མའི་མཚན་ཉིད་དེ་ལ་ཡང༌། སྣོད་དང་ལྡན་པའི་སློབ་མ་དང༌། སྣོད་དང་མི་ལྡན་པའི་སློབ་མ་དང་གཉིས། དང་པོ་ལ་ཡང་སློབ་མ་རབ་ཀྱི་མཚན་ཉིད། སློབ་མ་འབྲིང་གི་མཚན་ཉིད། སློབ་མ་ཐ་མའི་མཚན་ཉིད་དང་གསུམ།
དང་པོ་སློབ་མ་རབ་ཀྱི་མཚན་ཉིད་དེ་གང་ཡིན་ཟེར་ན། སྤྱིར་དལ་འབྱོར་བཅོ་བརྒྱད་ཚང་ཞིང་ལུས་རྟེན་ལ་སྐྱོན་གང་ཡང་མེད་པའི་མི་ལུས་རིན་པོ་ཆེ་ཕུན་སུམ་ཚོགས་པ། ཁྱད་པར་སྔོན་བསགས་ཆེན་པོས་ཆོས་ལ་བློ་ཤིན་ཏུ་འགྲོ་བ༑ འཁོར་བ་ཐམས་ཅད་ཀྱང་སྡུག་བསྔལ་གྱི་རང་བཞིན་དུ་ཤེས་པའི་ངེས་འབྱུང་ཆེན་པོས་རྒྱུད་བརླན་པ། དད་པ་ཆེན་པོས་བླ་མ་དཀོན་མཆོག་ལས་བསམ་དུ་མེད་ཅིང་བཀའ་གང་གནང་བ་དེ་དག་ཚུལ་བཞིན་དུ་སྒྲུབ་ནུས་པ། ཞེ་བཅད་ཆེ་བས་འཁོར་བ་གང་དུ་སྐྱེས་ཀྱང་སྡུག་བསྔལ་གྱི་རང་བཞིན་རེད་བསམས་ནས་འཁོར་བའི་དངོས་པོ་གང་ལའང་ཆགས་པ་དང་ཞེན་པ་སྤུ་ཙམ་ཡང་མེད་པ། བསམ་པ་ཆེན་པོས་སྡོམ་པ་དང་དམ་ཚིག་དེ་ཚོ་ཐམས་ཅད་རང་གི་མིག་གི་འབྲས་བུ་བཞིན་དུ་སྲུང་བར་ནུས་པ། གཏོང་ཕོད་ཆེན་པོས་རང་ལ་ཅ་ལག་དངོས་པོ་གང་དང་ཅི་ཡོད་པ་དེ་དག་ཐམས་ཅད་ཡར་མཆོད་པ་འབུལ་བ་དང༌། མར་སྦྱིན་པ་གཏོང་བར་བྱེད་ནུས་པ། ཤེས་རབ་ཆེན་པོས་ལས་རྒྱུ་འབྲས་ཀྱི་དོན་བཤད་ནས་ཧ་གོ་བས་ནག་པོ་སྡིག་པ་མི་དགེ་བ་ལ་འཛེམས་པ་དང༌། ཁྱད་པར་དུ་བླ་མས་ཆོས་ཟབ་ཅིང་རྒྱ་ཆེ་བ་ཞིག་གསུངས་པའི་གནས་སྐབས་སུ་བློ་ལ་མི་ཆུད་པའང་མེད། བསྡུས་པ་སྙིང་པོ་ལྟ་བུ་ཞིག་གསུངས་ན་ཡང་འདོད་པ་མི་ཚིམ་པའང་མེད། མདོར་ན་བླ་མས་ཆོས་རྒྱས་བསྡུས་གང་དང་གང་གསུངས་པ་དེ་དག་ཐམས་ཅད་འཛིན་པར་ནུས་པའི་ཤེས་རབ་ཆེ་བ་ཞིག་དགོས་པ་ཡིན། ཤེས་རབ་མེད་ན་གསང་སྔགས་ཟབ་མོའི་ལྟ་སྤྱོད་དེ་བློ་རུ་མི་ཤོང་བ་ཡིན། བརྩོན་འགྲུས་ཆེན་པོས་ནམ་ཉིན་མཚན་དང༌། སྲོད་ཐོ་རངས་མེད་པར་དུས་དང་རྣམ་པ་ཐམས་ཅད་དུ་དཀའ་ཚེགས་དང༌། ཚ་གྲང་དང༌། ངལ་དུབ་ལ་སོགས་པ་ཅི་དང་ཅི་བྱུང་བ་དེ་དག་ཐམས་ཅད་ཁྱད་དུ་བསད་ནས། དམ་པའི་ཆོས་ལ་ཐོས་བསམ་སྒོམ་གསུམ་གྱིས་ཐར་པའི་ལམ་སྒྲུབ་པ་ལ་བརྩོན་པ་ཞིག་དགོས་པ་ཡིན། བརྩོན་འགྲུས་དེ་མེད་ན་ལེ་ལོ་ཅན་ཐ་མལ་དུ་གོལ། སྙིང་ཁམས་ཆེན་པོས་དམ་པའི་ཆོས་ཀྱི་ཕྱོགས་སུ་ལུས་སྲོག་ཐེར་ལ་འབོར་ནུས་པ་སྟེ། སྙིང་སྟོབས་ཆེན་པོས་ཆོས་ཀྱི་ཆེད་དུ་དེ་རིང་གདམ་ངག་ཟབ་མོ་འདི་ལྟ་བུ་ཞིག་ཉམས་སུ་བླངས་ན་ང་ན་མི་ཡོང་ངམ། ཚ་མི་ཡོང་ངམ། རླུང་རི་ལ་ཤི་མི་ཡོང་ངམ་བསམ་པ་ཡོད་ན་ཡང༌། ཤི་ན་ཡང་ཤི། ན་ན་ཡང་ན་བསམས་ནས་ལུས་སྲོག་ཐེར་ལ་འབོར་བ། དག་སྣང་ཆེན་པོས་ཆོས་དང་གང་ཟག་ཀུན་ལ་ལོག་པར་མི་ལྟ་བར་སེམས་ཅན་ཐམས་ཅད་ལ་དག་པའི་སྣང་བ་ཕྱོགས་མེད་དུ་སྦྱོང་ནུས་པ༑ སྙིང་རྗེ་ཆེན་པོས་སེམས་ཅན་ཐམས་ཅད་ཕ་མ་དྲིན་ཅན་དུ་ཤེས་ནས་བྱམས་དང་སྙིང་རྗེ་དང་བྱང་ཆུབ་སེམས་བསྐྱེད་ལ་སློབ་པར་དགའ་བ། འོ་དེ་ལྟ་བུའི་སློབ་མ་ཞིག་བྱུང་ན་དབང་པོ་རྣོན་པོ། རྒྱལ་བའི་སྲས་པོ། སློབ་མའི་ནང་ནས་མཆོག་ཏུ་གྱུར་པ་ཡིན་ན་ཡང༌། དེང་སང་སྙིགས་མ་ལྔ་བདོ་བའི་སྐབས་སུ་སློབ་མ་དེ་ལྟ་བུ་ནི་མཐོང་རྒྱུ་མེད་པར་ངེད་རང་རྣམས་ཀྱིས་ཤེས་ཤིང་གསལ་བ་ལྟ་བུ་ཡིན་གསུང༌།
གཉིས་པ་སློབ་མ་འབྲིང་གི་མཚན་ཉིད་ནི། དེ་ཡང་སྤྱིར་དལ་འབྱོར་གྱི་ལུས་རྟེན་ཕུན་སུམ་ཚོགས་པ། ཁྱད་པར་དུ་བློ་ཆོས་སུ་སོང་ནས་འཇིག་རྟེན་འདིར་སྣང་ལ་མི་དགའ་བ། ལས་རྒྱུ་འབྲས་བཤད་ནས་གོ་བས་སྡིག་པ་མི་དགེ་བ་ལ་འཛེམ་པ། དཀར་པོ་དགེ་བའི་ཕྱོགས་སུ་བློ་འགྲོ་བ། འཁོར་བ་ཐམས་ཅད་སྡུག་བསྔལ་གྱི་རང་བཞིན་དུ་ཤེས་ནས་འཕྲིག་ཚུད་པ། གཞན་ཡང་བླ་མ་ལ་མོས་གུས་ཀྱིས་ཆེ་བ། ཆོས་གྲོགས་ལ་དག་སྣང་གིས་ཆེ་བ། སེམས་ཅན་ལ་སྙིང་རྗེས་ཆེ་བ་སྟེ་མཚུངས་མེད་དཔལ་ལྡན་འབྲུག་པའི་ཆེ་བ་གསུམ་དང་ལྡན་པ། ལེ་ལོ་ཆུང་བ༑ བརྩོན་འགྲུས་ཆེ་བ། ཞེན་པ་ཆུང་བ། ཞེ་བཅད་ཆེ་བ། རང་གིས་ཁས་བླངས་པའི་དམ་ཚིག་དང་སྡོམ་པ་ཐམས་ཅད་ཀྱང་མིག་གི་འབྲས་བུ་བཞིན་དུ་སྲུང་བར་ནུས་པ། འོ་དེ་ལྟ་བུ་ནི་སློབ་མ་འབྲིང་གི་མཚན་ཉིད་དུ་གསུངས་ན་ཡང༌། དེང་སང་སྙིགས་མའི་སྐབས་ལ་དེ་ཙམ་ཞིག་བྱུང་ནའང་མཆོག་གི་ཡང་མཆོག་ཏུ་འགྲོ་བ་ཡིན།
གསུམ་པ་སློབ་མ་ཐ་མའི་མཚན་ཉིད་ནི། དེ་ཡང་རྒྱུ་འབྲས་གོ་བས་ནག་པོ་སྡིག་པ་མི་དགེ་བ་ལ་འཛེམ་པ། དཀར་པོ་དགེ་བའི་ཆོས་ལ་བློ་འགྲོ་བ། ཚེ་ཕྱི་མ་བསམ་པ་ཡོད་ཅིང་དོན་དུ་གཉེར་བ། བླ་མ་ལ་དད་པ་དང་མོས་གུས་ཆེ་ཞིང་བླ་མའི་ཅི་གསུང་བཀའ་སྒྲུབ། ཅི་མཛད་ཐམས་ཅད་ཀྱང་ཚད་མར་འཛིན་ནུས་པ། རང་གི་ཁས་བླངས་པའི་དམ་ཚིག་དང་སྡོམ་པ་རྣམས་ཚུལ་བཞིན་དུ་སྲུང་ཐུབ་པ། བླ་མས་རང་ལ་བཀའ་ཆོས་འདྲ་བོ་གང་དང་གང་གནང་ན་ཡང་དེ་ཚོ་ཐམས་ཅད་འཕྲལ་དང་འཕྲལ་དུ་ཉམས་སུ་ལེན་ནུས་པའི་སྙིང་རུས་ཆེ་བ་དང་ལྡན་པ། འོ་དེ་ལྟ་བུ་ཞིག་ནི་མེད་པའི་ཐབས་མེད་པ་ཡིན་གསུང༌། དེ་ལྟར་སློབ་མའི་མཚན་ཉིད་དེ་ཡང་འུབ་ཀྱིས་བསྡུས་ན། དད་པ་དང་ཚུལ་ཁྲིམས་ལྡན་པ། ཐོས་པ་ཆེ་བ། གཏོང་ཕོད་ཆེ་བ༑ རང་རྒྱུ་མཚན་དུ་བྱས་ཏེ་ངོ་ཚ་རྒྱུ་ཡོད་པ། གཞན་རྒྱུ་མཚན་དུ་བྱས་ཏེ་ཁྲེལ་ཡོད་པ། ཤེས་རབ་ཆེ་བ་སྟེ། དེ་ལྟ་བུའི་འཕགས་པའི་ནོར་བདུན་གྱི་ཁོངས་སུ་འདུས་པ་ཡིན་གསུང༌། ཡང་དེ་ལྟར་མདོར་བསྡུས་ན། སྙན་བརྒྱུད་རྡོ་རྗེའི་ཚིག་རྐང་ལས།
དད་བརྩོན་ཤེས་རབ་སྙིང་རྗེ་སློབ་མའོ། །ཞེས་གསུངས་པས། དེ་ཡང་དད་ཟེར་ན། བླ་མ་དང་ཆོས་ལ་དད་པ་དང་མོས་གུས་རྣམ་པར་དག་པ་ཡོད་པ། བརྩོན་ཟེར་ན། ཐར་པ་དང་ཐམས་ཅད་མཁྱེན་པའི་ལམ་སྒྲུབ་པ་ལ་སྲོད་ཐོ་རངས་ཀུན་ཏུ་སྙིང་རུས་ཆེན་པོས་བརྩོན་ནུས་པ། ཤེས་རབ་ཟེར་ན། བླ་མས་ཆོས་གང་དང་གང་གསུངས་པ་དེ་དག་ཐམས་ཅད་འཕྲལ་དང་འཕྲལ་དུ་བློ་ལ་འཛིན་པར་ནུས་པ༑ སྙིང་རྗེ་ཟེར་ན། མཐའ་ཡས་པའི་སེམས་ཅན་དེ་དག་ཐམས་ཅད་ཀྱང་ཕ་མ་རུ་ཤེས་པའི་སྙིང་རྗེས་རྒྱུད་སྦྱངས་པ་ཞིག་དགོས་པ་ཡིན་གསུང༌།
གཉིས་པ་སྣོད་དང་མི་ལྡན་པའི་སློབ་མ་དེ་ག་འདྲ་ཞིག་ཡིན་ཟེར་ན། གོང་གི་སྣོད་དང་ལྡན་པ་དེ་ཉིད་ཀྱི་ལྡོག་ཕྱོགས་སུ་གྱུར་པ་དེ་དག་ཐམས་ཅད་ནི་སྣོད་དང་མི་ལྡན་པའི་མཚན་ཉིད་ཡིན་ཞིང༌། དེ་ཡང་སློབ་དཔོན་འཕགས་པ་ཐོགས་མེད་ཀྱིས། གང་དག་ཁྲེལ་མེད་པ་དང༌། ངོ་ཚ་མེད་པ་ལ་སོགས་ཆོས་དྲུག་ལྡན་དུ་གསུངས་པ་དེ་དག་ཀྱང་སྣོད་དང་མི་ལྡན་པའི་སློབ་མའི་མཚན་ཉིད་དུ་སྦྱར་ཏེ། དེ་ཡང༌།
སངས་རྒྱས་ཡོན་ཏན་ཐོས་ཀྱང་དད་པ་ཅུང་ཟད་མེད། །འཁོར་བའི་ཉེས་དམིགས་མཐོང་ཡང་སྐྱོ་བ་ཅུང་ཟད་མེད། །སྡིག་པ་ལྷག་པར་སྤྱོད་ལ་འགྱོད་པ་ཅུང་ཟད་མེད། །ཁྲེལ་མེད་ངོ་ཚ་མེད་ཅིང་སྙིང་རྗེ་ཅུང་ཟད་མེད། །མེད་དྲུག་འཛོམས་ལ་སངས་རྒྱས་སྐལ་བ་མེད། །ཅེས་གསུངས་པ་ལྟ་བུ་སྟེ། སངས་རྒྱས་ཀྱི་ཡོན་ཏན་ཐོས་ཀྱང་དད་པ་མེད་པ། དཔེར་ན་སངས་རྒྱས་ནམ་མཁའ་ལ་འཕུར་གྱི་འདུག་ཟེར་ཀྱང༌། ཨ་ཁོ་རང་གནམ་ལ་འགྲོ་ན་འགྲོ་བསམ་པ་ལྟ་བུ་དང༌། འཁོར་བའི་ཉེས་དམིགས་མཐོང་ཡང་སྐྱོ་བ་ཅུང་ཟད་མེད་པ། དཔེར་ན་འཁོར་བའི་སྡུག་བསྔལ་དངོས་སུ་མིག་གིས་མཐོང་ན་ཡང༌། དེ་ལ་ངེས་འབྱུང་སྐྱོ་ཤས་གང་ཡང་སྐྱེ་རྒྱུ་མེད་པར། ཨ་ཁོ་རང་སྔོན་གྱི་ལས་འདྲ་ཡིན་འགྲོ། ཡིན་ནའང་ཡིན། མིན་ནའང་མིན་བསམ་པ་ལྟ་བུ་དང༌། སྡིག་པ་ལྷག་པར་སྤྱོད་ལ་འགྱོད་པ་མེད་པ། དཔེར་ན་རང་གི་ཕ་བསད་པ་དང༌། མ་བསད་པ་ལ་སོགས་པའི་སྡིག་པ་ཆེན་པོ་བྱས་པ་ཞིག་ཡིན་ན་ཡང༌། ངས་དེ་འདྲའི་སྡིག་པ་ཞིག་བྱས་བསམ་པའི་འགྱོད་པ་གང་ཡང་སྐྱེ་རྒྱུ་མེད་པ་ལྟ་བུ་དང༌། ཁྲེལ་མེད་ཟེར་ན། གཞན་གྱིས་ཁྲེལ་དོགས་ཀྱང་མེད་པ། ངོ་ཚ་མེད་ཟེར་ན། རང་ངོ་ཚ་རྒྱུ་ཡང་མེད་པ། སྙིང་རྗེ་མེད་ཟེར་ན། གཞན་སྡུག་བསྔལ་བ་ལ་སྙིང་རྗེ་རྒྱུ་ཡང་མེད་པ། དེ་ལྟར་མེད་དྲུག་འཛོམས་པ་དེ་ལ་ཆོས་བྱེད་པའི་སྐལ་བ་མེད་གསུངས། དེའི་ཕྱིར་ན་བླ་མའི་གདམ་ངག་སེང་གེ་དཀར་མོའི་འོ་མ་ལྟ་བུ་ཞིག་ཡོད་པ་དེ། སློབ་མའི་སྣོད་གསེར་གྱི་སྐྱོགས་ལྟ་བུ་ཞིག་གི་ནང་བླུག་དགོས་པ་མ་གཏོགས། སློབ་མའི་སྣོད་དེ་རྫ་སྐྱོགས་ཆག་པོ་འདྲ་བོ་དང༌། ཤིང་གི་ཕོར་པ་གས་པོ་འདྲ་བོ་ཞིག་མ་གཏོགས་མེད་ན། དེའི་ནང་དུ་སེང་གེ་དཀར་མོའི་འོ་མ་དེ་བླུགས་ནའང༌། ཕོར་པ་ཁོ་རང་ཡང་ཆག །འོ་མ་དེ་ཡང་བོ་འགྲོ་རྒྱུ་ལས་གཞན་གང་ཡང་ཕན་ཐོགས་རྒྱུ་མེད་པ་རེད། དེ་ཡང་བླ་མའི་གདམ་ངག་ཕྱག་ཆེན་དང༌། ཆོས་དྲུག་དེ་ཚོ་ནི་རྡོ་རྗེ་འཆང་ནས་ཉེ་བར་བྱོན་པའི་དྲིན་ཆེན་རྩ་བའི་བླ་མའི་བར་ཐམས་ཅད་ཀྱིས་ཉམས་བཞེས་གནང༌། ཐུགས་རྟོགས་པ་ན་འཕར་ཏེ་ནམ་མཁར་འཕུར་བ་སོགས་ཡོན་ཏན་ཕུན་སུམ་ཚོགས་པ་བརྙེས་པའི་གདམ་ངག་དེ་ནི། སེང་གེ་དཀར་མོའི་འོ་མ་ལྟ་བུའམ། མཁའ་འགྲོ་མའི་ཁ་རླངས་ཐུལ་ལེ་བ་ཡོད་པ་ལྟ་བུ་དེ། བླུག་སའི་སྣོད་དུ་གྱུར་པ་སློབ་མ་དེ་ཡང་གསེར་གྱི་སྣོད་ལྟ་བུ་ཞིག་དགོས་པ་ཡིན། གསེར་གྱི་སྣོད་ལྟ་བུའི་ནང་ལ་གདམ་ངག་ཟབ་མོ་སེང་གེའི་འོ་མ་ལྟ་བུ་དེ་བླུགས་ན་ཕུན་སུམ་ཚོགས་པའི་ཡོན་ཏན་རང་ལ་འབྱུང་བ་ཡིན་པས། རྗེ་བཙུན་མི་ལ་རས་པའི་ཞལ་ནས་ཀྱང༌།
ཤར་སེང་གེ་དཀར་མོའི་འོ་མ་དེ། །སྣོད་རིན་ཆེན་གསེར་སྐྱོགས་མ་ལགས་པ། །སྣོད་ངན་ཕལ་དུ་ཅང་མི་ལྡུག །སྣོད་ངན་ཕལ་དུ་བླུགས་ན་ཡང༌།། སྣོད་ཀྱང་འཆག་ལ་བཅུད་ཀྱང་འབོ། །རྗེ་ནཱ་རོ་མཻ་ཏྲིའི་གདམ་ངག་འདི། །ཟབ་དང་ཟབ་པར་ཆ་མཆིས་ཀྱང༌། །མ་བསྒོམས་གོང་ན་ཟབ་རྒྱུ་མེད། །སྒོམ་གྱི་རྟིང་ལ་ཟབ་པ་དེ། །ཕ་ཇོ་མར་པས་བླངས་པ་ཡིན། །མི་ལ་རས་པས་བསྒོམས་པ་ཡིན། །མི་ལའི་སྒོམ་ཉམས་ཚིག་གསུམ་པོ། །གནད་དུ་འགྲོ་བར་ཆ་མཆིས་ཀྱང༌། །སྣོད་མིན་རྣམས་ལ་སྟེར་རྒྱུ་མིན། །བུ་སྟོན་པ་བྱུང་ན་སྟེར་བ་ཡིན། །ཞེས་གསུངས་པ་ལྟ་བུ་ཡིན། དེའི་ཕྱིར་ན་བླ་མ་དེ་ཉིད་ཡོན་ཏན་དང་ལྡན་པ། བཅུད་དང་ལྡན་པ་ཞིག་ཡོད་ཀྱང༌། སློབ་མ་དེ་ཉིད་སྣོད་དང་མི་ལྡན་ན་ཕན་མི་ཐོགས། སློབ་མ་དེ་སྣོད་དང་ལྡན་པ་ཡང་རབ་ཅིག་ཡོད་ཀྱང༌། བླ་མ་དེ་ཉིད་ལ་བཅུད་ཕུན་སུམ་ཚོགས་པ་ཞིག་མེད་ན་ཡང་ཕན་མི་ཐོགས། བླ་མ་དང་སློབ་མ་གཉིས་ཀ་སྣོད་བཅུད་བཟང་པོ་འཛོམས་པ་ཤིན་ཏུ་གལ་ཆེ་བ་ཡིན་གསུང༌། བླ་མ་དེ་མཚན་ཉིད་དང་ལྡན་པ་ཞིག་ཡོད་ཀྱང༌། སློབ་མ་དེ་སྣོད་དང་མི་ལྡན་པ་ཞིག་ཡོད་ན། དཔེ་ག་འདྲ་རེད་ཟེར་ན། བ་ལ་འོ་མ་ཡོད་ཀྱང་བེའུ་ལ་རྐན་མེད་པ་དང་འདྲ་བ་རེད། ཡང་སློབ་མ་དེ་མཚན་ཉིད་དང་ལྡན་པ་ཞིག་ཡོད་ཀྱང༌། བླ་མ་དེ་ལ་ཡོན་ཏན་གང་ཡང་མེད་ན། དཔེ་ག་འདྲ་རེད་ཟེར་ན། རྐོས་ཕོར་ལ་རི་མོ་མེད་ན། ཚ་ཚ་གདབ་རྒྱུ་ལ་རི་མོ་མི་ཐོན་པ་དང་འདྲ་བ་རེད། དེའི་ཕྱིར་ན་བླ་མ་དེ་ཡང་མཚན་ཉིད་དང་ལྡན་པ། སློབ་མ་དེ་ཡང་སྣོད་དང་ལྡན་པ། བླ་སློབ་གཉིས་ཀ་སྣོད་བཅུད་ཕུན་སུམ་ཚོགས་པའི་རྟེན་འབྲེལ་འགྲིགས་ན། སངས་རྒྱས་ལག་པས་བྱེད་པ་དང་འདྲ་བ་ཡིན་པས། སྣོད་བཅུད་ཕུན་སུམ་ཚོགས་པའི་རྟེན་འབྲེལ་དེ་ལྟ་བུ་འཛོམ་པ་ཤིན་ཏུ་གལ་ཆེ་བ་ཡིན་གསུང༌།
དལ་འབྱོར་རྙེད་པར་དཀའ་བའི་ཁྲིད་ནི།
གསུམ་པ་བཤད་བྱ་ཆོས་ཀྱི་མཚན་ཉིད་ལ། ཆོས་དང་བརྒྱུད་པའི་ལོ་རྒྱུས་དང༌། བརྒྱུད་པ་དེ་ལས་བྱུང་བའི་གདམ་པ་དང་གཉིས་ལས།་་་་་་་་ཆོས་ཀྱི་འབྱུང་ཁུངས་དང༌། གྲུབ་ཐོབ་བརྒྱུད་པའི་ལོ་རྒྱུས་རྒྱས་པར་གསུངས་ཡོད་པ་འདྲ་ཡང༌། སྐབས་འདིར་འཁོར་ཐག་རེ་ཟུང་མ་ཚང་བས། ཡི་གེར་འགོད་ཐབས་བྲལ།
གཉིས་པ་བརྒྱུད་པ་དེ་ལས་བྱུང་བའི་གདམ་ངག་དེ་ལ། སྤྱིར་དུ་བདག་ཅག་རྣམས་དལ་འབྱོར་གྱི་མི་ལུས་རིན་པོ་ཆེ་ཁྱད་པར་ཅན་འདི་ཐོབ་པའི་སྐབས་སུ་ཆོས་ཤིག་ཉམས་སུ་ལེན་པར་བྱེད་པ་དེ་ཤིན་ཏུ་གལ་ཆེ་བ་དང༌། ཆོས་ཉམས་སུ་ལེན་པར་བྱེད་པ་དེ་ལ། ཆོས་ཞེས་བྱ་བའི་མིང་ཙམ་ནི་ཕྱི་རོལ་མུ་སྟེགས་པ་ལའང་ཡོད་ཅིང་དེ་དག་ནི་རྟག་ཆད་ཀྱི་སྡེ་གཉིས་སུ་འདུས་པར་གསུངས་པས། ཆད་པར་ལྟ་བའི་རྗེས་སུ་འབྲངས་ན་ནི་མཐོ་རིས་ལྷ་གནས་ཙམ་ཐོབ་པའི་ནུས་པ་མེད་ཅིང༌། ངན་སོང་གི་གཏིང་རྡོ་བྱེད་པས་ཤིན་ཏུ་ནས་ཀྱང་དམན་པར་ཡིན་ལ། རྟག་པར་ལྟ་བ་དེ་དག་ལའང་མངོན་མཐོ་ལྷ་དང་མིའི་ལུས་རྟེན་ཐོབ་པའི་ནུས་པ་ཙམ་མ་གཏོགས་ཐར་པ་དང་ཐམས་ཅད་མཁྱེན་པའི་གོ་འཕང་ཐོབ་པའི་ནུས་པ་མེད་པས་ལམ་ལོག་པ་སྟེ། དེའི་ཕྱིར་ན།
བདག་ནི་སྟོན་པ་གཞན་སྤངས་ཏེ། །བཅོམ་ལྡན་ཁྱེད་ལ་སྐྱབས་སུ་མཆི། །དེ་ཅིའི་སླད་དུ་ཞེ་ན་ཁྱོད། །སྐྱོན་མི་མངའ་ལ་ཡོན་ཏན་ལྡན། །ཞེས་གསུངས་པ་ལྟར་མུ་སྟེགས་པའི་གྲུབ་མཐའ་དེ་རྣམས་སྐྱོན་གྱི་རང་བཞིན་དུ་ཤེས་ནས་དེ་ཚོ་ཐམས་ཅད་ཕར་སྤངས་ཤིང༌། སྟོན་པ་ཡང་དག་པར་རྫོགས་པའི་སངས་རྒྱས་རྒྱལ་བ་ཤཱཀྱ་ཐུབ་པའི་བསྟན་པ་འདིའི་རྗེས་སུ་འཇུག་པ་ཤིན་ཏུ་གལ་ཆེ་བ་ཡིན། སངས་རྒྱས་ཀྱི་བསྟན་པ་འདི་ལའང་ཐེག་པ་ཆེ་ཆུང་གི་དབྱེ་བ་ཡོད་པས། ཐེག་པ་དམན་པ་ཉན་ཐོས་དང༌། རང་རྒྱལ་གྱི་ལམ་དེ་ལྟ་བུ་ནི་གནས་སྐབས་གདུལ་བྱ་དྲང་བའི་ཐབས་ཙམ་ལས། དེ་ཡང་ལམ་དམན་ཞེས་བྱ་བ་ཡིན། དེའི་ཕྱིར་ན་ཐེག་པ་ཆེན་པོའི་ལམ་དུ་འཇུག་པ་ཤིན་ཏུ་གལ་ཆེ། ཐེག་ཆེན་གྱི་ལམ་ཉམས་སུ་ལེན་པ་དེ་ལའང༌། རྒྱ་གར་འཕགས་པའི་ཡུལ་དུ་དཔལ་མགོན་འཕགས་པ་ཀླུ་སྒྲུབ་དང༌། སློབ་དཔོན་འཕགས་པ་ཐོགས་མེད་ལ་སོགས་པའི་སྐབས་ནས་ཐེག་ཆེན་གྱི་བསྟན་པ་རྒྱ་ཆེར་དར་བ་དང༌། ཕྱིས་སུ་ང་རང་ཚོ་བོད་གངས་ཅན་གྱི་ཡུལ་ལྗོངས་འདིར་ཐེག་ཆེན་གྱི་བསྟན་པ་འདི་ཁོ་ན་ཤུགས་ཆེར་དར་ཞིང༌། དེ་ཡང་རྒྱ་གར་འཕགས་པའི་ཡུལ་དུ་ནང་པ་སངས་རྒྱས་པའི་ཆོས་ཡིན་པ་གཅིག་ལ་ཅུང་ཟད་མི་འདྲ་བ་ཉན་ཐོས་སྡེ་བ་བཅོ་བརྒྱད་ཙམ་བྱུང་བའི་རྟེན་འབྲེལ་ལས། བོད་གངས་ཅན་གྱི་ལྗོངས་སུའང་ཆོས་ལུགས་ཀྱི་དབྱེ་བ་མི་འདྲ་བ་བཅོ་བརྒྱད་ཙམ་ཡོད་པར་ཞབས་དཀར་ཚོགས་དྲུག་རང་གྲོལ་གྱི་གསུང་གི་ནང་ལ་འདུག །ཡིན་ན་ཡང་དུས་ཕྱིས་འཇམ་མགོན་ཀོང་སྤྲུལ་རིན་པོ་ཆེའི་བསྟན་བཅོས་ཤེས་བྱ་ཀུན་ཁྱབ་ཀྱི་ནང་ལྟར་དུ་བྱས་ན༑ བོད་དུ་ཐེག་པ་ཆེན་པོའི་ལམ་ཉམས་སུ་ལེན་པར་བྱེད་པ་དེ་ལ་སྒྲུབ་བརྒྱུད་ཤིང་རྟ་ཆེན་པོ་བརྒྱད་ཅེས་ཡོངས་སུ་གྲགས་པ་སྟེ།
རྙིང་མ་བཀའ་གདམས་ལམ་འབྲས་བཀའ་བརྒྱུད་དང༌། །ཤངས་པ་ཞི་བྱེད་སྦྱོར་དྲུག་བསྙེན་སྒྲུབ་བོ། །ཞེས་གསུངས་པ་ལྟར་གསང་སྔགས་རྙིང་མ་བ་དང༌། བཀའ་གདམས་གསར་རྙིང་གཅིག་ཏུ་རྩིས་པ་དང༌། ས་སྐྱ་པའི་ལམ་འབྲས་བུ་དང་བཅས་པའི་སྐོར་དང༌། མཉམ་མེད་དྭགས་པོ་བཀའ་བརྒྱུད་དང༌། ཤངས་པ་བཀའ་བརྒྱུད་དང༌། ཕ་དམ་པ་སངས་རྒྱས་ཀྱི་ཆོས་ལུགས་ཞི་བྱེད་དང༌། དུས་འཁོར་གྱི་མན་ངག་སྦྱོར་དྲུག་དང༌། རྡོ་རྗེ་གསུམ་གྱི་བསྙེན་སྒྲུབ་སྟེ། དེ་ལྟ་བུའི་སྒྲུབ་བརྒྱུད་ཤིང་རྟ་ཆེན་པོ་བརྒྱད་བཞག་པའི་ནང་ནས། ད་ལྟར་སྐབས་སུ་བབ་པ་དེ་གང་ཡིན་ཟེར་ན། མཉམ་མེད་དྭགས་པོ་རིན་པོ་ཆེ་ནས་ཉེ་བར་བརྒྱུད་པའི་དྭགས་པོ་བཀའ་བརྒྱུད་ཅེས་བྱ་བ་ཡིན། དེ་ལ་ཡང་བཀའ་བརྒྱུད་ཆེ་བཞི་ཡོད་པའི་ནང་ནས་ད་ལྟར་ང་རང་ཚོ་ནི་དཔལ་ལྡན་ཕག་མོ་གྲུ་པ་ཞེས་བཅོམ་ལྡན་འདས་ཐུབ་ཆེན་ཉིད་ཀྱི་རྣམ་པར་རོལ་བ་དེ་ལས་མར་བརྒྱུད་པ་ཡིན། དཔལ་ལྡན་ཕག་མོ་གྲུ་པ་དེ་ལའང༌། སློབ་མ་གཙོ་བོར་བརྒྱད་དུ་བྱུང་བ་ལ་བཀའ་བརྒྱུད་ཆུང་བརྒྱད་ཅེས་ཐ་སྙད་ཙམ་དུ་དབྱེ་བར་མཛད་པའི་ནང་ནས་ད་ལྟར་ང་རང་ཚོའི་བརྒྱུད་པ་དེ། གྲུབ་ཐོབ་ཆེན་པོ་གླིང་རས་པདྨ་རྡོ་རྗེ་རྒྱལ་པོ་ཞེས་བྱ་བ་རྒྱ་གར་གྱི་ཆུ་བོ་གངྒཱའི་ཕ་རོལ་དུ་ས་ར་ཧ་པ་རྟོགས་པ་མཐོ་བ་དང༌། ཚུ་རོལ་དུ་གྲུབ་ཐོབ་ཆེན་པོ་གླིང་ཆེན་རས་པ་རྟོགས་པ་མཐོ་བས་གངས་ཅན་གྱི་མདའ་སྣུན་ཆེན་པོ་ཞེས་མཚན་གསོལ་བ་དེ་ཉིད་ལས་བརྒྱུད་པ་ཡིན་པས། གླིང་རས་བཀའ་བརྒྱུད་ཅེས་བྱ།
གྲུབ་ཐོབ་ཆེན་པོ་གླིང་ཆེན་རས་པ་དེ་ཉིད་ཀྱི་སློབ་མ་ཐམས་ཅད་ཀྱི་ནང་ནས་རབ་དང༌། ཕུལ་དང༌། མཆོག་ཏུ་གྱུར་པ་ནི། ཇོ་བོ་ནཱ་རོ་པ་བསམ་བཞིན་དུ་སླར་ཡང་དགེ་བའི་བཤེས་གཉེན་གྱི་ཚུལ་དུ་བྱོན་པ། སྒྲུབ་བརྒྱུད་ཀྱི་བསྟན་པ་རིན་པོ་ཆེ་སྤེལ་བ་ལ་གཞན་དྲིང་མེད་པ། ཆོས་རྗེ་འགྲོ་བའི་མགོན་པོ་གཙང་པ་རྒྱ་རས་པ་ཞེས་མཚན་དོན་དང་ལྡན་པ་དེ་ཉིད་ཡིན། དེ་ལྟར་གཙང་པ་རྒྱ་རས་པ་དེ་ལའང་སློབ་མ་བུ་ཆེན་བསམ་གྱིས་མི་ཁྱབ་པར་བྱུང་བ་ལ་བརྟེན་ནས། རྒྱལ་བ་རྒོད་ཚང་པ་ནས་ཡར་སྟོད་འབྲུག་གནམ་གྱི་སྐར་མ་ལྟ་བུ་གྱེས་པ་དང༌། རྒྱལ་བ་ལོ་རས་པ་ལས་མར་སྨད་འབྲུག་སའི་དྲེག་པ་ལྟ་བུ་གྱེས་པ་དང༌། བར་འབྲུག་ལ་དབུ་ཆེ་གདུགས་ཐོགས་ཉིས་སྟོང་བརྒྱད་བརྒྱ་གྲགས་པ་ལ་སོགས་པ་མང་པོ་བྱུང༌། དེ་ཡང་འགྲོ་མགོན་གཙང་པ་རྒྱ་རས་ཀྱི་བསྟན་པ་འཛིན་པར་བྱ་བའི་ཆེད་དུ། ཉིད་ཀྱིས་བཀའ་ལུང་བསྟན་པ་ལྟར་མཉམ་མེད་སེང་གེའི་མཚན་དགུ་དང༌། དེའི་རྗེས་སུ་རིགས་གསུམ་རྣམ་སྤྲུལ་དང༌། དེའི་རྗེས་སུ་ཁོ་བོ་རང་དངོས་སུ་འོང་ནས་ང་རང་གི་བསྟན་པ་དེ་ང་རང་གིས་འཛིན་སྐྱོང་སྤེལ་གསུམ་བྱེད་ཀྱི་ཡིན་ཞེས་གསུངས་པ་ནི། མཉམ་མེད་རྒྱལ་བའི་དབང་པོ་ཀུན་དགའ་དཔལ་འབྱོར་ཡིན། རྒྱལ་དབང་ཀུན་དགའ་དཔལ་འབྱོར་གྱི་སྐབས་སུ། སྟོད་འབྲུག་དང༌། སྨད་འབྲུག་དང༌། བར་འབྲུག་གདན་ས་བརྒྱུད་པ་དེ་དག་ཐམས་ཅད་ཀྱི་གདམ་ངག་ཆུ་བོ་གཅིག་འདུས་ལྟ་བུ་རུ་གྱུར་པར་གསུང༌། དེ་ནས་བཟུང་སྟེ། ད་ལྟར་གདན་ས་བརྒྱུད་པའི་བར་དུ་རིམ་པར་བཞིན་དུ་བྱོན་པའི་དོན་བརྒྱུད་དཔལ་ལྡན་འབྲུག་པ་ཞེས་བྱ་བ་འདིའི་གདམ་ངག་དེ་ཉིད་ཉམས་སུ་ལེན་པར་བྱེད་པ་ལ་ཡང༌།
སྟོད་འབྲུག་ལ་གྲགས་ཆེ་བ་ཁྲིད་ཆེད་བརྒྱད་དང་ཁྲིད་ཆུང་བརྒྱད། སྨད་འབྲུག་ལ་གྲགས་ཆེ་བ་ཐུབ་པ་ལྔ་དང་ངེས་འབྱུང་གི་ཆོས་ལྔ། བར་འབྲུག་ལ་གྲགས་ཆེ་བ་ལྟ་བ་གཙོ་བོར་སྟོན་པ་ལ་འོད་གསལ་ཕྱག་རྒྱ་ཆེན་པོ། སྒོམ་པ་གཙོ་བོར་སྟོན་པ་ལ་ཟབ་ལམ་ནཱ་རོའི་ཆོས་དྲུག །སྤྱོད་པ་གཙོ་བོར་སྟོན་པ་ལ་རོ་སྙོམས་སྐོར་དྲུག །འབྲས་བུ་གཙོ་བོར་སྟོན་པ་ལ་རྟེན་འབྲེལ་རབས་བདུན། དེ་དག་ཀུན་ལས་གཅེས་པ་ལམ་ཟབ་མོ་བླ་མའི་སྒྲུབ་པ་སྟེ་བཀའ་རྒྱ་ཅན་གྱི་གདམ་ངག་ལྔ། དེ་བཞིན་འཕྲལ་དགོས་ཀྱི་ཆོས་བཞི་དང༌། སྒྲུབ་ཐབས་སྐོར་ལྔ་ཞེས་ང་ཚོ་གཞུང་འབྲུག་ལ་གྲགས་པ་དང༌། འདི་ལ་ལྷོ་འབྲུག་དེ་ཚོས་དཀྱིལ་ཆོག་ལྷ་དགུ་ཞེས་གསུངས་ཀྱང་དོན་ལ་འདྲ་བ་ཡིན། གཞན་ཡང་ཐུན་འབྲེལ་དགེ་སྦྱོར་བདུན་པ་ལ་སོགས་པ་གདམ་ངག་གི་མཚན་གྱི་རྣམ་གྲངས་ཙམ་ཡང་རྟོག་གེ་བའི་གང་ཟག་རྣམས་ཀྱིས་བློར་ཤོང་དཀའ་བ་ཡོད། དེ་ལྟ་བུའི་ནང་ནས་ཀྱང་གདམ་ངག་སྡོང་པོ་ལྔའམ་བཀའ་རྒྱ་ཅན་གྱི་གདམ་ངག་ལྔ་ནི། ཚེ་འདི་བློས་བཏང་ནས་རིའི་བུ་བྱས། ན་བུན་གྱི་གོས་གྱོན། གྱོང་ལྟོ་གོས་གཏམ་གསུམ་ལ་གཏོང་བའི་སྒོ་ནས། མི་མེད་ཀྱི་ལུང་སྟོང་དུ་སྒོ་ལ་འདག་པ་བརྒྱབ་སྟེ། སྒྲུབ་པ་ལོ་གསུམ་ལ་སོགས་པར་བྱེད་པའི་གང་ཟག་ལ་མ་གཏོགས། ཁྲོམ་ལ་བཤད་པའི་ཐུན་མོང་གི་ཆོས་མ་ཡིན། གསང་སྔགས་ཀྱི་སྙིང་ཁྲག་དང༌། དོན་བརྒྱུད་དཔལ་ལྡན་འབྲུག་པའི་བརྒྱུད་པ་གོང་མ་ཐམས་ཅད་ཀྱི་ཐུགས་ཀྱི་བཅུད་ཡིན་པས་བཀའ་རྒྱ་ཅན་གྱི་གདམ་ངག་ཅེས་གདམ་ངག་ཐམས་ཅད་ཀྱི་གཙོ་བོ་ལྟ་བུ་ཡིན། གཞན་ཡང་གདམ་ངག་བསམ་གྱིས་མི་ཁྱབ་པ་མང་པོ་ཡོད་པ་རྣམས་ནི་ཟུར་འདེབས་ལྟ་བུ་ཡིན།
ད་ལམ་གྱི་སྐབས་སུ་བབ་པ་ནི་ལྟ་བ་གཙོ་བོར་སྟོན་པ་འོད་གསལ་ཕྱག་རྒྱ་ཆེན་པོ་འཆད་པ་ཡིན་ལ། དེ་ལ་ཡང་སྔོན་འགྲོ་དང༌། དངོས་གཞི་དང༌། རྗེས་གསུམ་གྱི་རིམ་པ་ཡོད་པའི་ནང་ནས། ད་ལམ་ཕྱག་རྒྱ་ཆེན་པོའི་སྔོན་འགྲོ་བཤད་པའི་སྐབས་སུ་བབ་པ་ཡིན་ལ། སྔོན་འགྲོ་དེ་ཡང་གང་གི་སྔོན་དུ་འགྲོ་བ་རེད་ཟེར་ན༑ དོན་དུ་སྔོན་འགྲོའི་ཞལ་བྱང་གི་ནང་དུ། ཟབ་ཁྲིད་མཐའ་དག་གི་སྔོན་འགྲོ་ཞེས་གསུངས་པ་ལྟར། ཟབ་ཁྲིད་ཐམས་ཅད་ཀྱི་སྔོན་དུ་འགྲོ་བ་རེད། དཔེར་ན། འཇིག་རྟེན་གྱི་བྱ་བ་ཐབས་ཆག་ཅིག་ལའང་སྔོན་འགྲོ་དང༌། དངོས་གཞིའི་དབྱེ་བ་ཡོད་རེད། དེ་ཡང་སང་ཉིན་ལྟ་བུ་ལ་དཔོན་པོ་ཆེན་པོ་ཞིག་ཕེབས་ཀྱི་ཡོད་ན། དེ་རིང་ནས་ཁང་པ་དེ་ཚོ་གད་ཕྱི་ཡག་པོ་བྱས། ཅོག་ཙེ་འདྲ་བཞག །སྟན་གསར་པ་འདྲ་བཏིང་ནས་གྲ་བསྒྲིགས་བྱས་པ་དེ། སང་དཔོན་པོ་ཡོང་བའི་སྔོན་འགྲོ་རེད། དེ་བཞིན་ཆོས་ལའང་དཔེར་ན་དབང་ཞིག་བསྐུར་ན་སྔོན་འགྲོ་སྟ་གོན་དང༌། དངོས་གཞི་དབང་བཞི་ཟེར་ནས་སྔོན་འགྲོ་དང༌། དངོས་གཞིའི་དབྱེ་བ་ཡོད་རེད། དེའི་ཕྱིར་ན་དཔལ་ལྡན་འབྲུག་པ་དཀར་བརྒྱུད་ལ་གདམ་ངག་མང་པོ་ག་ཚོད་ཡོད་ན་ཡང་དེ་དག་ཐམས་ཅད་ཀྱི་སྔོན་དུ་སྔོན་འགྲོ་དེ་མ་སོང་བ་ལ་ཐབས་མེད་པ་རེད། ཕྱག་རྒྱ་ཆེན་པོ་ཉམས་སུ་ལེན་པར་བྱེད་པ་ལའང༌། སྔོན་དུ་སྔོན་འགྲོ་འགྲོ་དགོས་པ་ཡིན། འདི་སྔོན་དུ་མ་སོང་ན་ཕྱག་རྒྱ་ཆེན་པོ་སྒོམ་མི་ཆོག །འདི་སྔོན་དུ་མ་སོང་ན་ནཱ་རོའི་ཆོས་དྲུག་ཀྱང་སྒོམ་མི་ཆོག །འདི་སྔོན་དུ་མ་སོང་ན་རོ་སྙོམས་སྐོར་དྲུག་ཀྱང་སྒོམ་མི་ཆོག །འདི་སྔོན་དུ་མ་སོང་ན་རྟེན་འབྲེལ་རབས་བདུན་ཡང་སྒོམ་མི་ཆོག །འདི་སྔོན་དུ་མ་སོང་ན་ཐུན་མོང་དང་ཐུན་མོང་མ་ཡིན་པའི་ལམ་ཟབ་བླ་མ་སྒྲུབ་པའི་ཉམས་ལེན་ཡང་བྱེད་མི་ཆོག །དེའི་ཕྱིར་ན་སྔོན་འགྲོ་དེ་ཤིན་ཏུ་གལ་ཆེ་བ་ཡིན། སྔོན་འགྲོ་འདི་མེད་ན། དངོས་གཞི་ཡག་པོ་ཡོང་མི་སྲིད་པ་རེད། དཔེར་ན། ཁང་པ་ཞིག་བརྩེགས་ན་ཡང༌། ས་གཤེར་བ་དང་རླན་པ་མེད་པའི་ས་གཞི་བརྟན་པོ་ལ་འགྲམ་གཞི་རྡོ་ཆེན་པོ་བཞག །དེའི་སྟེང་དུ་ཁང་པ་བརྩིག་པ་ཡིན་ན། ཁང་པ་ཐོག་སོ་གཅིག །ཐོག་སོ་གཉིས། ཐོག་སོ་གསུམ་ལ་སོགས་པ་གང་བྱས་ཀྱང་ཆོག་ལ་བརྟན་པོ་འབྱུང་བ་ཡིན། དེ་ལྟར་མ་ཡིན་པར་གཤེར་རླན་ཆེན་པོ་ཡོད་སར་བརྩིགས་གཞི་མེད་པའམ། རྡོ་ཆུང་ཆུང་འདྲ་བོ་བཞག་པའི་སྟེང་དུ། ཁང་པ་ཐོག་སོ་གཅིག་དང༌། གཉིས་ལ་སོགས་པ་བརྒྱབ་ན། འཕྲལ་དུ་ཟླ་བ་གཅིག་གཉིས་ནས་སེར་ག་ཐོན་ཏེ་ཧྲུལ་གྱིས་ཞིག་འོང་རྒྱུ་ཞིག་མ་གཏོགས་གཞན་གང་ཡང་ཕན་ཐོགས་རྒྱུ་མེད་པ་རེད། དཔེ་དེ་བཞིན་དུ་ད་ལྟར་ང་རང་ཚོ་བརྒྱུད་པ་རིན་པོ་ཆེ་འདིའི་གདམ་ངག་སྡོང་པོ་ལྔ་ལ་སོགས་པ་གང་དང་ཅི་ཉམས་སུ་ལེན་པར་བྱེད་ན་ཡང༌། དང་པོ་ཐོག་མ་རུ་སྔོན་འགྲོ་དེ་ཡག་པོ་གནད་དུ་སོང་བ་ཞིག་མ་བྱུང་ན། དངོས་གཞིའི་ཉམས་ལེན་གང་བྱས་ན་ཡང༌། རྩིག་རྨང་མེད་པའི་མཁར་དང་འདྲ་བས་མཐར་འཁྱོལ་བ་མི་ཡོང་གསུང༌།
འབྲི་གུང་སྐྱོབ་པ་རིན་པོ་ཆེའི་ཞལ་ནས་ཀྱང༌། གཞན་རྣམས་ནི་དངོས་གཞི་གཙོ་ཆེ་བར་བྱེད་དེ། ངེད་ཀྱིས་སྔོན་འགྲོ་གཙོ་ཆེ་བར་བྱས་པ་ཡིན་གསུངས། སྔོན་འགྲོ་གཙོ་ཆེ་བར་བྱེད་པ་དེ། དངོས་གཞིའི་ཉམས་དང་རྟོགས་པ་ཁྱད་པར་ཅན་རྒྱུད་ལ་སྐྱེ་བར་བྱེད་པ་དང༌། གེགས་མི་འབྱུང་བ་དང༌། བར་ཆད་མེད་པ་དང༌། ཡོན་ཏན་མྱུར་དུ་སྐྱེ་བ་ལ་སྔོན་འགྲོ་འདི་མེད་ན་དེ་རྣམས་མི་འབྱུང་བས། དེའི་ཕྱིར་ན༑ ཆོས་དངོས་གཞི་ལས་ཀྱང་སྔོན་འགྲོ་ཟབ་གསུངས་པའི་ཟབ་དོན་དེ། དེ་ལྟ་བུ་རེད། སྔོན་འགྲོ་འདི་ཡག་པོ་མེད་པར་དངོས་གཞིའི་ཁྲིད་སོགས་ཚབ་ཚུབ་ཀྱིས་ཞུས་ན་ཡང༌། ལོ་དང་ཟླ་བ་ག་ཚོད་བསྒོམས་ཀྱང་ལས་དང་ཉོན་མོངས་པའི་སྡིག་སྒྲིབ་མི་དག །བསོད་ནམས་ཀྱི་ཚོགས་མི་རྫོགས། ཚོགས་བསགས་སྒྲིབ་སྦྱོང་གང་ཡང་མེད་པའི་ཐོག་ལ་ཕྱག་རྒྱ་ཆེན་པོ་མི་སྐྱེ། དེ་རྒྱུད་ལ་མ་སྐྱེས་ན་ཞུས་པ་ཡང་ཞུས་ལོ་ཙམ་དང༌། གོ་ལོ་ཙམ་དང༌། ཐོབ་ལོ་ཙམ་དུ་སོང་ནས་སྙིང་པོ་གང་ཡང་མེད་པ་ཞིག་འབྱུང་བ་ཡིན། དེ་བས་ན་དང་པོ་ཐོག་མར་དངོས་གཞིའི་ཁྲིད་ཞུ་རྒྱུ་དང༌། ནཱ་རོ་ཆོས་དྲུག་ཞུ་རྒྱུ་དེ་ཚོ་ལ་ཚབ་ཚུབ་མི་དགོས་པར། ལྷིང་ལྷིང་བྱས་ཏེ་སྔོན་འགྲོའི་བསགས་སྦྱོང་འདི་ཚོ་ཡག་པོ་བྱས། དེ་ལྟར་བྱས་པའི་རྗེས་སུ་དངོས་གཞི་དེ་ཚོ་རིམ་པར་བཞིན་དུ་ཞུས་ན། ཉམས་དང་རྟོགས་པའི་ཡོན་ཏན་མ་ལུས་པ་རྒྱུད་ལ་སྐྱེ་བ་ཡིན་པས། དཔེར་ན། གྱང་མེད་ན་རི་མོ་བྲི་ས་མེད་པ་ཡིན། གྱང་ཡོད་ན་དེ་ལ་འཇམ་ཤ་ཡག་པོ་བཏང་ནས། ལྷའི་སྐུ་སངས་རྒྱས་བྱང་སེམས་གང་བྲིས་ན་བྲི་རྒྱུ་ཡོད་པ་ཡིན་པས་གྱང་དང་འདྲ་བ་ཚོགས་བསགས་སྒྲིབ་སྦྱོང་དེ་ཤིན་ཏུ་གལ་ཆེ་བ་ཡིན།
སྔོན་འགྲོ་དེ་ལ་ཡང་ཐུང་མོང་གི་ཐུན་མོང་གི་སྔོན་འགྲོ་དང༌། ཐུན་མོང་གི་ཐུན་མོང་མ་ཡིན་པའི་སྔོན་འགྲོའི་དབྱེ་བ་ཡོད་པའི་ནང་ནས། དེང་སང་གི་གནས་སྐབས་ན་སྔོན་འགྲོ་གཏོང་ཟེར་དུས། ཉི་མ་རེ་ལ་ཕྱག་སྟོང་བཞི་ཙམ་བཞི་ཙམ་བཙལ་ནས་ཕྱག་འབུམ་གཅིག་དང༌། དེ་བཞིན་ཡིག་བརྒྱ་དང༌། མཎྜལ་དང༌། བླ་མའི་རྣལ་འབྱོར་དེ་ཚོ་ལ་ཚིག་ཙམ་གྱིས་ཟླ་བ་རེ་རེ་ལ་གྲངས་ཀ་བསགས་ནས། ཟླ་བ་བཞི་ཁང་པའི་ནང་དུ་བསྡད་ཅིང་མཚམས་ཐོན་ན། སྔོན་འགྲོ་བཞི་སྦྱོར་ཞིག་གྲུབ་སོང་ཟེར་ནས་འགྲོ་བ་ལྟ་བུ་དེ་འདྲ་མ་ཡིན་པར། དངོས་གནས་དྲང་གནས་བྱས་ན། རྗེ་སྒམ་པོ་བ་བཀྲ་ཤིས་རྣམ་རྒྱལ་སོགས་ཀྱིས་ཀྱང་གསུངས་འདུག་ལ༑ སྐྱབས་རྗེ་རིན་པོ་ཆེའི་སྔོན་འགྲོའི་རྩ་ཚིག་གི་རྗེས་སུ་ཞལ་གདམས་བསླབ་བྱ་དེ་ཚོའི་ནང་ལ་ཡོད་པ་ལྟར་དུ། དེ་རིང་འཆད་འགྱུར་གྱི་དལ་འབྱོར་རྙེད་པར་དཀའ་བ་དང༌། འཆི་བ་མི་རྟག་པ་དང༌། ལས་རྒྱུ་འབྲས་དང༌། འཁོར་བའི་ཉེས་དམིགས་ལ་སོགས་པ་དེ་ཚོ་ལ་ཡང་ཐུན་དུ་བཅད་ནས། དམ་པ་གསུམ་གྱིས་རྩིས་ཟིན་བཞིན་པར། དང་པོར་དལ་འབྱོར་རྙེད་པར་དཀའ་བ་དེ་ལ་བྱུང་ན་ཟླ་བ་གཅིག །དེ་ལྟར་མ་བྱུང་ནའང་ཉི་མ་བཅོ་ལྔ་ཙམ། ཉུང་ཤོས་ལའང་ཉི་མ་བདུན་ཕྲག་གཅིག །དེ་བཞིན་འཆི་བ་མི་རྟག་པ་དང༌། ལས་རྒྱུ་འབྲས་དང༌། འཁོར་བའི་ཉེས་དམིགས་སོགས་ལ་ཐུན་དུ་བཟུང་ནས། ཡིད་ལ་སྒོམ་སྟེ། དཔེར་ན་དལ་འབྱོར་གྱི་མི་ལུས་རིན་པོ་ཆེ་འདི་ཉིད་རྙེད་པར་དཀའ་བའི་ཚུལ། རྒྱུ། ངོ་བོ། གྲངས། དཔེ་དེ་ཚོ་ལ་ནན་ཏན་དུ་བསམ་བློ་བཏང་ནས་སྒོམ་དགོས་པ་ཡིན་གསུང༌། འོན་ཀྱང་དེང་སང་དུས་ཚོད་ཀྱི་སྐབས་ལ་རང་དང་གཞན་སུའི་ཕྱོགས་ལའང་དལ་འབྱོར་རྙེད་དཀའ་དང༌། འཆི་བ་མི་རྟག་པ་སོགས་ཟླ་བ་མང་པོར་སྒོམ་མཁན་དཀོན་སང་སང་འདྲ་བར་སོང་འདུག །ཡིན་ན་ཡང་དལ་འབྱོར་རྙེད་དཀའ་སོགས་ཐུན་མོང་སྔོན་འགྲོ་ཞེས་བཞག་ཀྱང་ཤིན་ཏུ་ནས་ཀྱང་གལ་ཆེ་བའི་གནད་དམ་པ་ཡིན་པས། ཐུན་དུ་བྱས་ནས་སྒོམ་མ་ཐུབ་ན་ཡང༌། ཕྱག་དང༌། ཡིག་བརྒྱ་དང༌། མཎྜལ་སོགས་འདོན་པའི་གནས་སྐབས་སུ། དལ་འབྱོར་འདི་ནི་ཤིན་ཏུ་རྙེད་པར་དཀའ། །ཞེས་སོགས་དང༌། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། །ཞེས་སོགས་དང༌། དུས་ཀྱིས་ཉེན་ཏེ་རྒྱལ་པོ་འགྲོ་གྱུར་ན། །ཞེས་སོགས་དང༌། སྲིད་སྲེད་མ་རིག་དབང་གིས་སྐྱེ་བོ་རྣམས། །ཞེས་པ་དེ་ཚོ་ཨ་འུ་ནེ་ཙོས་འདོན་པ་ལྟར་དུ་ཚིག་ཙམ་དུ་མ་སོང་བར་ད་ལྟར་ཁྲིད་ཀྱི་གཞུང་ན་ཇི་ལྟར་ཡོད་པ་དེ་བཞིན་ཐུགས་ལ་འཇགས་པའི་ཐོག་ནས། ཚིག་དོན་ཡ་མ་བྲལ་བར་གདངས་དང་བཅས། ལྷོད་ལྷོད་བྱས་ཏེ་རང་གི་ཐུགས་རྒྱུད་ལ་འདྲེས་ངེས་པ་ཞིག་གནང་ཐུབ་ན་ཤིན་ཏུ་གལ་ཆེ་བ་ཡིན་གསུང༌། དེ་ཡང་ཆོས་ཀྱི་རྗེ་འགྲོ་བའི་མགོན་པོ་གཙང་པ་རྒྱ་རས་པའི་ཞལ་ནས།
ལྷན་ཅིག་སྐྱེས་སྦྱོར་གདམ་ངག་ནི། །སྔོན་འགྲོ་དངོས་གཞི་རྗེས་གསུམ་ལས། །དང་པོར་ཟླ་བ་གཅིག་གི་བར། །སྐྱོ་ཤས་དྲག་པོ་བསྐྱེད་ནས་ནི། །ཞེས་གསུངས་པས། དང་པོར་ཟླ་བ་གཅིག་གི་བར་དུ་སྐྱོ་ཤས་དྲག་པོ་བསྐྱེད་པ་སྟེ། དང་པོར་མི་རྟག་པ་སྒོམ་པར་བསྟན་ལ། མི་རྟག་པ་སྒོམ་པར་བྱེད་པ་དེ་ལའང༌། དལ་འབྱོར་རྙེད་པར་དཀའ་བའི་ཡོན་ཏན་འདྲ་བོ་ཞིག་མ་མཐོང་ན། མི་རྟག་པ་ཡོད་ཀྱང་འཇིག་པ་ལ་སྐྱོན་དུ་མི་ཤེས་པས། དེ་ལས་འཕྲོས་ནས་དང་པོ་རུ་དལ་འབྱོར་རྙེད་པར་དཀའ་བ་བསྟན་པ་དང༌། འཆི་བ་མི་རྟག་པ་ཤེས་ཀྱང༌། ཚེ་ཕྱི་མ་ཞིག་ཡོད་པར་ཧ་མ་གོ་ན། མི་ཚང་མ་ཤི་དགོས་པ་ལ་ང་ཡང་མི་སྤྱི་འགྲོས་ཤིག་རེད། ཤི་ན་ཡང་ཤི་བསམ་བསམ་མ་གཏོགས་མེད་པས། ཤི་ཡང་སླའོ་སྙམ་དུ་སྲིད་པ་ཡིན། དེའི་ཕྱིར་ན་ལས་རྒྱུ་འབྲས་བསྟན་པ་དང༌། ལས་རྒྱུ་འབྲས་དེ་ལ་ཡང་འཁོར་བའི་ཉེས་དམིགས་དེ་མ་བསྟན་ན་ལས་ངན་པ་དེ་ཕར་མི་དོར། དགེ་བ་དེ་དང་དུ་མི་ལེན་པ་ཡིན་པས། དེའི་འོག་ཏུ་འཁོར་བའི་ཉེས་དམིགས་བསྟན་པ་ཡིན།
སྤྱིར་སྔོན་འགྲོ་ལ་ཐུན་མོང་དང༌། ཐུན་མོང་མ་ཡིན་པ་གཉིས་ཡོད་པས། ཐུན་མོང་མ་ཡིན་པ་དབེན་པ་གསུམ་སྟོན་པ་ནི་ཕྱག་ཆེན་ཉམས་བཞེས་དངོས་བསྟན་པའི་སྐབས་སུ་གསལ། ཐུན་མོང་བ་ཁོ་རང་ལའང་གཉིས་ཡོད་པའི་ནང་ནས་ཐུན་མོང་གི་སྔོན་འགྲོ་བཞི་སྦྱོར་ཞེས་གསུངས་པ་དེ་ལ་ཐུན་མོང་ཟེར་བའི་དོན་གང་རེད་ཟེར་ན། དལ་འབྱོར་རྙེད་དཀའ་སོགས་བློ་ལྡོག་རྣམ་པ་བཞི་པོ་དེ་ཚོ་ནི་རྒྱུ་ཕར་ཕྱིན་ཐེག་པ་དང༌། འབྲས་བུ་སྔགས་ཀྱི་ཐེག་པ་དང༌། ཐེག་དམན་ཉན་རང་ལ་སོགས་པ་རྣམས་ཀྱི་ཉམས་ལེན་དང་ཐུན་མོང་བ་ཡིན་པས། ཐུན་མོང་གི་སྔོན་འགྲོ་ཞེས་བཞག་པ་རེད། ཐུན་མོང་མ་ཡིན་པའི་སྔོན་འགྲོ་བཞི་སྦྱོར་དེ་ལ། རྒྱུད་སྣོད་དུ་རུང་བར་བྱེད་པ་སྐྱབས་འགྲོ་སེམས་བསྐྱེད་ཀྱི་ཁྲིད། འགལ་རྐྱེན་སྡིག་སྒྲིབ་སྦྱོང་བར་བྱེད་པ་རྡོ་རྗེ་སེམས་དཔའི་སྒོམ་བཟླས། ཚོགས་རྫོགས་པར་བྱེད་པ་མཎྜལ། བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་གྱི་ཁྲིད་དང་བཞི་ཡོད།
ད་དེ་རིང་གི་སྐབས་སུ་བབ་པ་ཐུན་མོང་གི་སྔོན་འགྲོས་རྒྱུད་སྦྱོང་བའི་ཐབས་ཚུལ་སྟོན་པ་ལ་ནང་གསེས་གཉིས་ཡོད་པའི་དང་པོ་ཐུན་མོང་གི་ཐུན་མོང་དེ་ལ༑
དལ་འབྱོར་རྙེད་པར་དཀའ་བ། འཆི་བ་མི་རྟག་པ། ལས་རྒྱུ་འབྲས། འཁོར་བའི་ཉེས་དམིགས་དང་བཞི་ཡོད་པའི་ནང་ནས། དང་པོ་དལ་འབྱོར་རྙེད་པར་དཀའ་བའི་ཁྲིད་ཞུ་བ་ཡིན། དེ་ལ་ཡང་རྒྱུའི་སྒོ་ནས་རྙེད་པར་དཀའ་བ། ངོ་བོའི་སྒོ་ནས་རྙེད་པར་དཀའ་བ། གྲངས་གྱི་སྒོ་ནས་རྙེད་པར་དཀའ་བ། དཔེའི་སྒོ་ནས་རྙེད་པར་དཀའ་བ། རྙེད་དོན་སྒྲུབ་པར་ནན་གྱིས་གདམས་པ་དང་རྩ་བའི་ས་བཅད་རྣམ་པ་ལྔ་ཡོད་པའི་ནང་ནས།
དང་པོ་རྒྱུའི་སྒོ་ནས་རྙེད་པར་དཀའ་བ་ཞེས་བྱ་བ་དེ་ནི། སྤྱིར་དུ་བརྟན་གཡོ་སྣང་སྲིད་ཀྱིས་བསྡུས་པའི་ཆོས་འདི་དག་ཐམས་ཅད་རྒྱུ་འབྲས་རྟེན་ཅིང་འབྲེལ་འབྱུང་ཁོ་ན་ལ་བརྟེན་ནས་བྱུང་བ་མ་གཏོགས། རྒྱུ་མེད་པའི་དངོས་པོ་རང་དབང་ཅན་འགའ་ཞིག་ཀྱང་ཡོད་པར་སངས་རྒྱས་ཀྱིས་མ་གསུངས་པས། དེའི་ཕྱིར་ན།
ཆོས་རྣམས་ཐམས་ཅད་རྒྱུ་ལས་རབ་ཏུ་བྱུང༌། །ཞེས་གསུངས་པ་ལྟར་ཡིན། དེ་ཡང་རྒྱུ་འདོད་ཆགས། ཞེ་སྡང༌། གཏི་མུག་སྟེ། ཉོན་མོངས་པ་དུག་གསུམ་གྱིས་ཀུན་ནས་བསླངས་ཏེ། ལས་ནག་པོ་མི་དགེ་བ་བཅུ་ལ་སོགས་པར་སྤྱད་པ་ལ་བརྟེན་ནས་འབྲས་བུ་ངན་སོང་གསུམ་གྱི་སྡུག་བསྔལ་མུ་མཐའ་མེད་པ་མྱང་བར་འགྱུར་བ་དང༌། རྒྱུ་ཆགས་པ་མེད་པ། སྡང་བ་མེད་པ། གཏི་མུག་མེད་པ་སྟེ། ཉོན་མོངས་དུག་གསུམ་དང་ཕར་བྲལ་བའི་སྒོ་ནས་ལས་དཀར་པོ་དགེ་བ་བཅུ་དང་དུ་བླངས་པ་ཡིན་ན། མཐོ་རིས་ལྷ་དང་མིའི་ལུས་རྟེན་ཁྱད་པར་ཅན་ཐོབ་པར་བྱེད་པ་སྟེ། རིན་ཆེན་ཕྲེང་བ་ལས།
ཆགས་དང་ཞེ་སྡང་གཏི་མུག་གསུམ། །དེས་བསྐྱེད་ལས་ནི་མི་དགེ་བ། །མི་དགེ་བ་ལས་སྡུག་བསྔལ་དང༌། །དེ་བཞིན་ངན་འགྲོ་ཐམས་ཅད་དེ། །མ་ཆགས་ཞེ་སྡང་གཏི་མུག་མེད། །དེས་བསྐྱེད་ལས་ནི་དགེ་བ་ཡིན། །དགེ་ལས་བདེ་འགྲོ་ཐམས་ཅད་དང༌། །སྐྱེ་བ་ཀུན་ཏུ་བདེ་བ་དག །ཅེས་གསུངས་པ་དང༌།
 ཁྱད་པར་ད་ལྟར་ང་རང་ཚོ་དལ་བ་བརྒྱད། འབྱོར་པ་བཅུ་སྟེ། དལ་འབྱོར་གྱི་ཆོས་བཅོ་བརྒྱད་དང་ལྡན་པའི་མི་ལུས་རིན་པོ་ཆེ་འདི་ཉིད་ཐོབ་པར་བྱེད་པ་ལ། རྒྱུ་ལ་བརྟེན་ནས་བྱུང་བ་མ་གཏོགས། རྒྱུ་ལ་མ་བརྟེན་པར་བྱུང་བ་མ་ཡིན། འོ་ན་རྒྱུ་དེ་གང་ཡིན་ཟེར་ན། སྤྱིར་དུ་མདོ་སྡེ་རྣམས་ལས། གསུང་རབ་ཀློག་པ་དང་ཚུལ་ཁྲིམས་སྲུང་བ་ལ་ནན་ཏན་བྱ་དགོས་པ་སོགས་མང་དུ་གསུངས་ཀྱང༌། དལ་འབྱོར་གྱི་མི་ལུས་ཐོབ་པའི་རྒྱུ་གཙོ་ཆེ་བ་དེ་ཚུལ་ཁྲིམས་སྲུང་བ་དེ་ཡིན་ལ་ཚུལ་ཁྲིམས་དེ་ལ་ཡང་དུས་ཁྲིམས་དང༌། གཏན་ཁྲིམས་ཀྱི་དབྱེ་བས་གཉིས་ཡོད་ཀྱང༌། རང་གིས་བསླབ་པ་མཐོ་དམན་གང་དང་གང་ཁས་བླངས་པ་དེ་དག་ཚུལ་བཞིན་དུ་ནན་ཏན་དུ་བསྲུངས་པ་ལ་བརྟེན་ནས་དལ་འབྱོར་གྱི་མི་ལུས་ཐོབ་པ་ཡིན། ཚུལ་ཁྲིམས་ཀྱི་བསླབ་པ་དེ་ཡང་མདོར་བསྡུས་ན། མི་དགེ་བཅུ་སྤོང་གི་ཚུལ་ཁྲིམས་གཙང་སང་ངེ་བ་ལྟ་བུ་ཞིག་བྱུང་ན་ཤིན་ཏུ་ཕན་ཡོན་ཆེ་ལ། དེའི་ནང་ནས་མི་དགེ་བ་ཕལ་ཆེ་བ་ཞིག་སྤངས་ཀྱང༌། རྫུན་སྨྲ་བ་ལྟ་བུ་སྣེ་གཅིག་ཙམ་དང༌། གཉིས་ཙམ་སྤང་བྱ་མ་ཐུབ་ན། མི་ལུས་ཙམ་ཡང་མི་ཐོབ་ན། དལ་འབྱོར་གྱི་མི་ལུས་རིན་པོ་ཆེ་ད་ག་ནས་ཐོབ། དེའི་ཕྱིར་ན། དབུ་མ་ལ་འཇུག་པ་ལས།
སྐྱེ་བོ་ཚུལ་ཁྲིམས་རྐང་པ་ཆག་གྱུར་ན། །སྦྱིན་པས་ལོངས་སྤྱོད་ལྡན་ཡང་ངན་འགྲོར་འགྲོ། །ཞེས་པ་དང༌། རྣལ་འབྱོར་གྱི་དབང་ཕྱུག་རྗེ་བཙུན་མི་ལ་བཞད་པ་རྡོ་རྗེའི་ཞལ་ནས་ཀྱང༌།
དལ་འབྱོར་མི་ལུས་མི་དཀོན་དུ། །ཚུལ་ཁྲིམས་སྲུང་བའི་མི་རེ་ཉུང༌། །ཞེས་གསུངས་པ་དང༌།དབུ་མ་བཞི་བརྒྱ་པ་ལས།
ཚུལ་ཁྲིམས་ཀྱིས་ནི་བདེ་འགྲོ་ཐོབ། །ཅེས་དང༌། འཇུག་པ་ལས། མངོན་མཐོའི་རྒྱུ་ནི་ཚུལ་ཁྲིམས་ལས་གཞན་མེད། །ཅེས་པ་ལ་སོགས་པ་གསུངས་པ་ལྟར་ཡིན།་་་་་་་་ལུང་འདི་ལ་སྔོན་འགྲོའི་རྩ་ཚིག་ནང་དུའང་ལུང་ཁུངས་མ་དག་པར་སྣང་བས་འདི་བཞིན་དག་བཅོས་ཞུས་པ་ཡིན། དལ་འབྱོར་ཐོབ་པའི་རྒྱུ་ཚུལ་ཁྲིམས་དེ་ཡང་འཇམ་དབྱངས་སངས་རྒྱས་རྡོ་རྗེའི་ཕྱག་ཆེན་རང་ལན་ལ་སོགས་པ་རྣམས་ཀྱི་ནང་དུ། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དེ་སྲུང་དགོས་པ་ཡིན་ནམ། ཚུལ་ཁྲིམས་ཙམ་ཞིག་སྲུང་དགོས་པ་ཡིན་གྱི་དབྱེ་བ་ཕྱེས་ནས་དགག་བཞག་མཛད་ཡོད་པས། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ནི་བྱང་ཆུབ་སེམས་དཔའ་རྣམས་ཀྱིས་ལམ་ཉམས་བཞེས་མཛད་ཚུལ་ཡིན་ཞིང༌། དལ་འབྱོར་ཐོབ་པའི་རྒྱུའི་ཚུལ་ཁྲིམས་དེ་ཚུལ་ཁྲིམས་ཙམ་ཡིན་པར་ཤུགས་ཀྱིས་གྲུབ་པ་ཡིན། སྤྱོད་འཇུག་ལས།
ཉ་ལ་སོགས་པ་གང་ཞིག་ཏུ། །དེ་དག་གསོད་མི་འགྱུར་བར་བསྐྲད། །སྤོང་བའི་སེམས་ནི་ཐོབ་པ་ལས། །ཚུལ་ཁྲིམས་ཕ་རོལ་ཕྱིན་པར་བཤད། །ཅེས་གསུངས་པ་ནི་ཕར་ཕྱིན་དངོས་ཀྱི་རྒྱུར་གྱུར་པ་ལ་དགོངས་པ་ཡིན་གསུང༌། དེ་ཡང་ཚུལ་ཁྲིམས་ཀྱི་བསླབ་པ་རིན་པོ་ཆེ་གཅེས་སྤྲས་ཆེན་པོའི་སྒོ་ནས་སྲུང་མཁན་ཤིན་ཏུ་དཀོན་ལ། རྒྱུ་མེད་པ་ལ་འབྲས་བུ་མི་འབྱུང་བས།
རྒྱུ་ལས་མ་སྐྱེས་འབྲས་བུ་དཀའ། །རླན་ལས་མ་སྐྱེས་མེ་ཏོག་དཀའ། །ཞེས་རྗེ་བཙུན་མི་ལས་གསུངས་པ་ལྟར་ཡིན། དེའི་ཕྱིར་ན་རྒྱུ་ཚུལ་ཁྲིམས་སྲུང་བ་དཀོན་པ་ལ་བརྟེན་ནས། འབྲས་བུ་དལ་འབྱོར་གྱི་མི་ལུས་རིན་པོ་ཆེ་ཡང་ཤིན་ཏུ་དཀོན་པ་ཡིན་པས། དེ་ལ་རྒྱུའི་སྒོ་ནས་རྙེད་པར་དཀའ་བ་ཞེས་བྱ་བ་ཡིན།
གཉིས་པ་ངོ་བོའི་སྒོ་ནས་རྙེད་པར་དཀའ་བ་ནི། མི་ཁོམ་པའི་གནས་བརྒྱད་དུ་མ་སྐྱེས་པར་དལ་བ་བརྒྱད་ཚང་བ་རྙེད་པར་དཀའ་བ་ཡིན་ཏེ། དེ་ལ་མི་ཁོམ་པའི་གནས་བརྒྱད་ནི། དྲན་པ་ཉེར་བཞག་ལས།
དམྱལ་བ་ཡི་དྭགས་དུད་འགྲོ་དང༌། །ཀླ་ཀློ་ཚེ་རིང་ལྷ་དང་ནི། །ལོག་ལྟ་སངས་རྒྱས་ཀྱིས་སྟོངས་པ། །ལྐུག་པ་འདི་དག་མི་ཁོམ་བརྒྱད། །ཅེས་གསུངས་པ་ལྟར། དམྱལ་བ་དང་གཅིག །ཡི་དྭགས་དང་གཉིས། དུད་འགྲོ་དང་གསུམ། ཀླ་ཀློ་དང་བཞི། ལྷ་ཚེ་རིང་པོ་དང་ལྔ། ལོག་ལྟ་ཅན་དང་དྲུག །སངས་རྒྱས་ཀྱིས་སྟོངས་པའི་འཇིག་རྟེན་དང་བདུན། གླེན་ཞིང་ལྐུག་པ་དང་བརྒྱད་དེ། དེ་ལ་དང་པོ་དམྱལ་བ་རུ་སྐྱེས་ན། དུས་དང་རྣམ་པ་ཐམས་ཅད་དུ་ཚ་གྲང་དང༌། སྲེག་གཅོད་ལ་སོགས་པའི་སྡུག་བསྔལ་འབའ་ཞིག་གི་དབང་དུ་འགྲོ་བ་མ་གཏོགས། ཆོས་བྱེད་པའི་དུས་སྐབས་གང་ཡང་མེད་པས། ཆོས་བྱེད་དུ་མི་ཁོམ། ཡི་དྭགས་སུ་སྐྱེས་ན༑ བཀྲེས་སྐོམ་དང༌། ཚ་གྲང་དང༌། ངལ་འཇིགས་ཀྱི་སྡུག་བསྔལ་ལ་སོགས་པ་བསམ་གྱིས་མི་ཁྱབ་པ་ཡོད་པས། སེམས་འཚིག་པའི་རང་བཞིན་འབའ་ཞིག་ཏུ་འགྲོ་བ་མ་གཏོགས། ཆོས་བྱེད་པའི་ལོང་ཁོམ་མེད། དུད་འགྲོ་ལ་སྐྱེས་ན། བླུན་ཞིང་གཏི་མུག་པ་དང༌། བཀོལ་སྤྱོད་སོགས་ཀྱི་སྡུག་བསྔལ་འབའ་ཞིག་མ་གཏོགས། ཆོས་བྱེད་པའི་དུས་སྐབས་མེད། དེ་དག་གསུམ་ཆར་ཡང་ངོ་ཚ་མེད་པ་དང༌། ཁྲེལ་མེད་པ་སོགས་ཀྱིས་རྒྱུད་མ་རུངས་པར་གྱུར་པའི་ཕྱིར། ཆོས་ཉམས་སུ་ལེན་པ་ལ་མི་ཁོམ་པ་ཡིན། ཀླ་ཀློ་ནི་སྤྱིར་དུ་འཛམ་བུའི་གླིང་ལ་མཐའ་འཁོབ་བརྒྱ་དང་རྩ་གཅིག །ཡང་འཁོབ་སྟོང་དང་རྩ་གཉིས་ལ་སོགས་པ་ཡོད་པར་བཤད། དེང་སང་གི་གནས་སྐབས་སུ་ཡང་ཙ་རི་དང་རྒྱ་གར་གྱི་ས་མཚམས་ལ་ཡོད་པ་ཀློ་ཁ་ཁྲ་ལྟ་བུ་དང༌། བྷང་ལ་དེཤ་དང༌། ཨ་ཕི་རི་ཀ་སོགས་ག་ས་ག་ལ་ཀློ་པ་མང་པོ་ཡོད་པ་དེ་ཚོ་ལ་ཁྲེལ་མེད་པ། ངོ་ཚ་མེད་པ། ལུས་ལ་གོས་མེད་པ། མིའི་གཟུགས་འདྲ་བ་ཡོད་ཀྱང་དོན་དུ་རི་དྭགས་འདྲ་བ། སྲོག་གཅོད་པ་དང༌། མ་བྱིན་པ་ལེན་པ། མ་བག་མར་ལེན་པ་ལ་སོགས་པ་ནག་པོ་མི་དགེ་བ་ཁོ་ནར་སྤྱོད་པ༑ དཀར་པོ་དགེ་བའི་ཕྱོགས་སུ་བློ་འགྲོ་བ་དང༌། ལས་རྒྱུ་འབྲས་ཡིད་ཆེས་སོགས་གཏན་ནས་མེད་པས་ཆོས་བྱེད་དུ་མི་ཁོམ། ཚེ་རིང་ལྷ་དང་ནི་ཞེས་པ་ནི། སྤྱིར་ལྷའི་ལུས་རྟེན་ཞིག་ཐོབ་ནའང༌།
ལྷ་རྣམས་བག་མེད་པ་ཡིས་ཉམས། །ཞེས་གསུངས་པ་ལྟར་འདོད་ཁམས་ཀྱི་ལྷ་དེ་ཚོ་ལ་འདོད་ཡོན་བདེ་སྐྱིད་བསམ་གྱིས་མི་ཁྱབ་པ་ཡོད་པས། དེའི་དབང་གིས་ཉི་མ་དང་ཟླ་བ་གར་སོང་མི་རིག་པར་འགྲོ་བ་མ་གཏོགས་ཆོས་ཉམས་སུ་ལེན་པའི་གོ་སྐབས་ཆེན་པོ་མེད་ཅིང༌། སུམ་ཅུ་རྩ་གསུམ་ལ་ལྷའི་བསོད་ནམས་ལས་བྱུང་བའི་ལྷའི་རྔ་བོ་ཆེས་མཚམས་མཚམས་ལ་ལྷ་ཐམས་ཅད་བག་མེད་པ་ལས་སློང་བ་ཡོད་པ་དང༌། དགའ་ལྡན་ལ་རྒྱལ་བ་མི་ཕམ་པའི་ཆོས་ཀྱི་དགའ་བ་དང་ལྡན་པས་ཆོས་ཀྱི་སྐལ་བ་ཡོད་པར་བཤད་ཀྱང༌། སྤྱིར་བཏང་གི་དབང་དུ་བྱས་ནས་ལྷ་རྣམས་བག་མེད་པས་ཉམས་པ་ཡིན། ཚངས་པ་ནི་འཇིག་རྟེན་འདིའི་བྱེད་པ་པོ་ང་ཡིན་བསམ་པའི་ལྟ་བ་ངན་པའི་ང་རྒྱལ་གྱི་དབང་དུ་སོང་ནས་ཆོས་བྱེད་པའི་གོ་སྐབས་མེད་པ་དང༌། དེ་ལས་ཀྱང་གཟུགས་མེད་སྐྱེ་མཆེད་མུ་བཞི་དང༌། དེའི་ནང་ནས་ཀྱང་འདུ་ཤེས་མེད་འདུ་ཤེས་མེད་མིན་གྱི་ལྷ་རྣམས་ལ་འཇུག་པའི་རྣམ་ཤེས་འཁོར་དང་བཅས་པ་རྒྱུན་ཆད་པས་ཚོར་བ་རགས་པ་འགགས་པའི་ཕྱིར་ཆོས་ཀྱི་སྣོད་དུ་མི་རུང༌། ཁྱད་པར་འདུ་ཤེས་མེད་པ་བ་ནི།་་་་་་་་བསམ་གཏན་བཞི་པའི་གནས་འབྲས་བུ་ཆེ་བའི་ཕྱོགས་གཅིག་ན། གྲོང་ལས་དགོན་པའི་ཚུལ་དུ་ཡོད་པར་མངོན་པ་ནས་གསུང༌། ད་ལྟར་ལམ་ཉམས་སུ་ལེན་པའི་སྐབས་སུ་དགེ་བ་དང་སྡིག་པ་གང་གི་འདུ་ཤེས་མེད་པ་ཞིག་ལ་ཐར་ལམ་དུ་བཟུང་ན། དེ་ལ་བརྟེན་ནས་སྐྱེ་བ་ཕྱི་མར་འདུ་ཤེས་མེད་པ་བའི་ལྷར་སྐྱེ་བ་ཡིན། དེར་སྐྱེས་སོང་ན་གང་ཡང་འདུ་ཤེས་མེད་པའི་ཏིང་ངེ་འཛིན་ལ་ཐར་པ་རུ་བཟུང་ནས་བསྐལ་ཆེན་མང་པོར་གནས། དེ་ནས་ཏིང་ངེ་འཛིན་དེ་ཕར་ཡལ་ཚར་བ་དང་སླར་ཡང་ལོག་ལྟའི་རྒྱུ་བྱས་ནས་གནས་རིས་འོག་མ་དམྱལ་བ་དང༌། ཡི་དྭགས་དང༌། དུད་འགྲོའི་སྡུག་བསྔལ་མུ་མཐའ་མེད་པར་མྱང་དགོས་པ་ཡིན། ལོག་ལྟ་ཞེས་བྱ་བ་ནི། སྤྱིར་དུ་ནང་པ་སངས་རྒྱས་པ་ལས་ཕྱི་རོལ་ཏུ་གྱུར་པའི་ཕྱི་པ་མུ་སྟེགས་པ། དེ་ལ་ཡང་ལྟ་ལོག་སུམ་བརྒྱ་དང་དྲུག་ཅུ། ལྟ་ངན་དྲུག་ཅུ་རྩ་གཉིས་ལ་སོགས་པའི་དབྱེ་བ་མང་པོ་ཡོད་ན་ཡང༌། མདོར་བསྡུས་ན། རྟག་པར་ལྟ་བ་དང༌། ཆད་པར་ལྟ་བ་གཉིས་ཀྱི་ཁོངས་སུ་འདུས་པར་གསུངས། དེ་དག་ནི་རང་རྒྱུད་ལོག་ལྟས་ལྷད་པས་ཆོས་བྱེད་དུ་མི་ཁོམ་པ་དང༌། ད་ལྟར་བོད་གངས་ཅན་གྱི་ལྗོངས་འདི་ལ་ཨོ་རྒྱན་གྱི་སློབ་དཔོན་ཆེན་པོ་པདྨ་འབྱུང་གནས་ཀྱིས། བོད་སྐྱོང་བསྟན་མ་བཅུ་གཉིས་ལ་བཀའ་གཏད་དམ་ལ་བཞག་པའི་དབང་གིས། ཕྱི་པ་མུ་སྟེགས་པ་དངོས་སུ་བོད་ལ་མི་འབྱུང་བར་གསུངས་ནའང༌། དེ་དང་ཆ་འདྲ་བ། ལས་དགེ་སྡིག་ལས་འབྲས་བུ་བདེ་སྡུག་མེད། དཀོན་མཆོག་གསུམ་མེད། ཆོས་བྱས་ན་ཕན་ཡོན་མེད། ཚེ་སྔ་ཕྱི་ཡང་མེད། ལས་རྒྱུ་འབྲས་ཀྱང་མེད་པར་ལྟ་བ་དེ་དག་ཐམས་ཅད་མུ་སྟེགས་པ་དང་ཆ་འདྲ་བ་ཡིན། དེ་ལྟ་བུའི་ལོག་ལྟ་ཞིག་རང་གི་རྒྱུད་ལ་ཡོད་ཕྱིན་ཆོད་ལ། སོ་སོར་ཐར་པའི་སྡོམ་པའང་རྩ་བ་ནས་གཏང༌། ཆོས་ཀྱི་སྣོད་དུ་མི་རུང་བ་ཡིན། དཔེར་ན། བདག་ཅག་གི་སྟོན་པ་མཉམ་མེད་ཤཱཀྱའི་རྒྱལ་པོའི་དྲུང་དུ། དགེ་སློང་ལེགས་པའི་སྐར་མས་མི་ལོ་ཉི་ཤུ་རྩ་ལྔའི་བར་དུ་ཞབས་འབྲིང་བྱས་ཏེ་བསྡད་ན་ཡང༌། སངས་རྒྱས་ཀྱི་སྐུ་གསུང་ཐུགས་ཀྱི་མཛད་སྤྱོད་ལ་ཡོན་ཏན་མཐོང་རྒྱུ་ལྟ་ཅི་སྨོས། སྐྱོན་དང་གཡོ་སྒྱུ་འབའ་ཞིག་གི་རང་བཞིན་དུ་མཐོང་ནས།
འོད་ནི་འདོམ་གང་ཡོད་པའི་སྐུ་ལུས་ལས། །ཡོན་ཏན་ཏིལ་འབྲུ་ཙམ་ཞིག་ངས་མ་མཐོང༌། །ཆོས་ནི་ང་མཁས་མཉམ་དུ་གཡོག་མི་བྱེད། །ཅེས་པ་ལ་སོགས་པས་སྐུར་པ་ཚད་མེད་པ་བཏབ་སྟེ། གསུང་རབ་ཡན་ལག་བཅུ་གཉིས་གླང་ཆེན་གྱི་རྒྱབ་ཁལ་ཙམ་ངག་ཐོག་ནས་བློ་ལ་འདོན་ཐུབ་པའི་ཡོན་ཏན་ཡོད་ཀྱང་ཕན་མ་ཐོགས་པར། མེ་ཏོག་སྡུམ་རའི་ནང་དུ་ཡི་དྭགས་མི་སྡུག་པའི་མཚན་མ་དགུས་བརྒྱན་པར་སྐྱེས་པའི་གཏམ་རྒྱུད་ཡོད་པ་ལྟ་བུ་ཡིན། འོ་དེ་ལྟར་བདག་ཅག་རྣམས་ཀྱི་རྒྱུད་ལ་ལོག་ལྟ་ཞིག་ཡོད་ན་ཁ་དང་མིག་ལ་སོགས་འཛོམས་པའི་མིའི་ལུས་རྟེན་ཡག་པོ་ཞིག་ཡོད་ཀྱང༌། རྒྱུད་ལོག་ལྟས་ལྷད་སོང་ན་ཕན་མི་ཐོགས་པ་ཡིན། སངས་རྒྱས་ཀྱིས་སྟོངས་པའི་འཇིག་རྟེན་ཞེས་པ་ནི། སངས་རྒྱས་སྔོན་མའི་བསྟན་པ་དེ་རྫོགས་ཚར། སངས་རྒྱས་རྗེས་མའི་བསྟན་པ་དེ་མ་དར་བའི་བར་ལ། བསྟན་པས་སྟོངས་ཞེས་བྱ་བ་ཡིན། དཔེར་ན། རྒྱལ་བ་ཤཱཀྱ་ཐུབ་པའི་བསྟན་པ་རྫོགས་ནས། མ་འོངས་པར་རྒྱལ་བ་བྱམས་པ་མགོན་པོ་འཇིག་རྟེན་དུ་བྱོན་ནས་དེའི་བསྟན་པ་མ་ཤར་གྱི་བར་དེ་ལ། ལོ་དུང་ཕྱུར་བཞི་བཅུ་ཞེ་ལྔ་ཡོད་པས། དེའི་རིང་ལ་མི་ལུས་ཤིག་ཐོབ་ན་ཡང༌། མི་ལུས་ཐོབ་པ་ཙམ་མ་གཏོགས་ཆོས་བྱེད་པའི་གོ་སྐབས་མེད་པ་ཡིན། གླེན་ཞིང་ལྐུག་པ་ནི། དེ་ཡང་གླེན་པ་ཟེར་ནའང་ལྐུག་པ་ཟེར་ནའང་འདྲ་དོན་གཅིག་པ་རེད། དོན་དུ་མིའི་མཚན་ཉིད་གཞག་པའི་སྐབས་སུ། སྨྲ་ཤེས་དོན་གོ་བ་མིའི་མཚན་ཉིད་ཟེར་བས། གླེན་ཞིང་ལྐུག་པ་ནི་དེ་ལས་ཕར་ལྡོག་སྟེ། ཡིན་རྒྱུ་མི་ཡིན་ན་ཡང་མཚན་ཉིད་མ་ཚང་བ་རེད། དེ་ལའང་ཡིད་ལྐུག་པ་དང༌། ངག་ལྐུག་པ་གཉིས། དང་པོ་ནི་ངག་ནས་སྐད་ཆ་ཁ་ཤས་བཤད་ཤེས་ནའང༌། སེམས་ལ་བླང་བྱ་དང༌། དོར་བྱ། ཆོས་ཉམས་ལེན་གང་བཤད་ན་ཧ་མ་གོ་བ་དེ་འདྲ་ལ་ཡིད་ལྐུག་པ་ཟེར་བ་རེད། ངག་ལྐུག་པ་ནི། ཁ་ཤས་ཡིད་དེ་ཧ་ཅང་སྤྱང་པོ་དང་གྲུང་པོ་ཡོད་ནའང་ངག་དེ་ལྐུག་པ། དཔེར་ན། ཤར་ཁུམ་བུ་ལ་ལྐུག་པ་ཡོད་པ་དེ་ཚོ་སློབ་གྲྭ་ལ་བཅུག་ནས། ཕྱིས་སུ་ལྐུག་པ་གཉིས་གསུམ་ཞིག་ཡི་གེ་བྲི་ཤེས་པ་ལ་མཁས་པ་བྱུང་སྟེ། ཡིག་ཐོག་ནས་སྐད་ཆ་བཤད་རྒྱུ་ཡོད་པ་དེ་འདྲ་བྱུང་བ་རེད། འོན་ཀྱང་ངག་ལྐུག་པ་ཡིན་པས། ཨོཾ་མ་ཎི་པདྨེ་ཧཱུཾ་ལྟ་བུ་དང༌། བླ་མ་དང༌། སངས་རྒྱས་དང༌། ཆོས་དང༌། དགེ་འདུན་ལ་སྐྱབས་སུ་མཆི་ཟེར་བ་སོགས་ཆོས་གང་ཡང་ཟེར་མི་ཤེས་པ་རེད། ཡིད་ལྐུག་པས་ནི། ཁ་ནས་མ་ཎི་ཐར་ཐོར་བགྲང་ཤེས་ནའང་སེམས་ཀྱི་དམིགས་པ་དང༌། ལས་རྒྱུ་འབྲས་དང༌། བླང་བྱ་དོར་བྱ་སོགས་ཆོས་ཀྱི་གནད་དོན་གང་ཡང་ཧ་མི་གོ་བ་རེད། དོན་དུ་ངག་ལྐུག་པ་ཡིན་ནའང་འདྲ། ཡིད་ལྐུག་པ་ཡིན་ནའང་འདྲ་འདིའི་སྐབས་སུ་མི་ཁོམ་པའི་གནས་སུ་ལྷུང་བ་ཡིན། དེ་ལྟར་དམྱལ་བ་སོགས་བརྒྱད་པོ་དེ་དག་ཐམས་ཅད་རང་རང་སོ་སོའི་ལས་རེས་མནར་ནས་སྡོད་པས། ཆོས་བྱེད་པའི་དུས་ཚོད་གང་ཡང་མེད་པས་མི་ཁོམ་པ་རེད། ད་ལྟར་ང་རང་ཚོ་མིའི་ལུས་རྟེན་འདི་ལྟ་བུ་ཐོབ་པའི་གནས་སྐབས་ལ། ཁམས་སྤྲུལ་ཀུན་དགའ་བསྟན་འཛིན་གྱི་སྔོན་འགྲོའི་ནང་དུ་གསུངས་པ་ལྟར་དུ། བླ་མ་ཞིག་གིས་བཀའ་ཆོས་གནང་ནས་ཡོད་ཀྱང༌། ཨ་ང་དེ་རིང་བཀའ་ཆོས་ལ་བཅར་ལོང་མེད་ཟེར་མཁན་དེ་འདྲ་ཡོད། ད་རེས་དལ་འབྱོར་གྱི་མི་ལུས་ཐོབ། ཆ་རྐྱེན་ཚང་མ་འཛོམས་པའི་སྐབས་སུ་ཉི་མ་གཉིས་གསུམ་ཞིག་ལ་ཆོས་ཉན་དུ་ཡོང་ལོང་མེད་ན། རྗེས་སུ་རྐང་ལག་བཞི་ས་ལ་བཙུགས་ནས་འགྲོ་བའི་སྐབས་སུ་ཆོས་ཉན་ལོང་ཡོད་ན་མ་གཏོགས་ནམ་ཡོང་ཞེས་གསུང༌།
མི་ཁོམ་པ་བརྒྱད་དེ་དང་ཕར་བྲལ་སོང་ན་དལ་བ་བརྒྱད་དེ་བྱུང་ཚར་བ་རེད། ད་ལྟར་དལ་འབྱོར་རྙེད་དཀའི་ཁྲིད་ཉན་པའི་སྐབས་སུའང༌། རང་གི་རྒྱུད་ལ་བསམ་བློ་བཏང་ནས། དམྱལ་བར་སྐྱེ་འདུག་གམ། ཡི་དྭགས་སུ་སྐྱེ་འདུག་གམ། དུད་འགྲོར་སྐྱེ་འདུག་གམ། ཀླ་ཀློར་སྐྱེ་འདུག་གམ། ལྷ་ཚེ་རིང་པོ་རུ་སྐྱེ་འདུག་གམ། སངས་རྒྱས་ཀྱིས་སྟོངས་པར་སྐྱེ་འདུག་གམ་བསམ་རང་ལ་བརྟག། ད་ལྟར་དམྱལ་བ་སོགས་དེ་རྣམས་སུ་ང་མ་སྐྱེས་ཙམ་ཞིག་བྱུང་འདུག་སྟེ། ལོག་ལྟ་དེ་རང་གི་རྒྱུད་ལ་འདུག་གམ། མི་འདུག །གླེན་ཞིང་ལྐུག་པ་དེ་འདུག་གམ་མི་འདུག །དེ་ཡང་བླང་བྱ་དང་དོར་བྱ་དེ་ཚོ་ཧ་གོ་བ་འདུག་མི་འདུག་ལ་སོགས་རང་རྒྱུད་ལ་ལེགས་པར་བརྟགས་ནས་དངོས་གནས་དྲང་གནས་དལ་བ་བརྒྱད་ཚང༌། མི་ཁོམ་པ་བརྒྱད་ལས་ལོག་ཡོད་ན། དལ་འབྱོར་གྱི་མི་ལུས་ཀྱི་ནང་ནས་དལ་ཟེར་བ་དེ་རང་ལ་ཉི་མ་དེ་རིང་ནས་བཟུང་སྟེ་ཡོད་པར་ཁས་བླང་ཆོག་པ་རེད། དེ་ལྟར་མ་ཡིན་པར་དམྱལ་བ་སོགས་སུ་མ་སྐྱེས་ན་ཡང༌། རང་གི་རྒྱུད་ལོག་ལྟས་ལྷད་པའམ། བླང་དོར་གང་ཡང་མི་ཤེས་པར་གླེན་པ་ལྟ་བུ་ཡིན་ན། ཆོས་པའི་གཟུགས་བརྙན་དང༌། མིའི་གཟུགས་ཙམ་ལས། དལ་བ་བརྒྱད་དེ་མ་ཚང་བ་རེད། དལ་བ་བརྒྱད་དེ་མ་ཚང་ན་ང་དལ་འབྱོར་གྱི་མི་ལུས་ཡིན་ཟེར་རྒྱུ་མེད་པ་རེད།
འབྱོར་པ་བཅུ་དེ་ལ་ཡང༌། རང་ལ་ལྟོས་ནས་རང་རྐྱེན་དུ་ཚང་དགོས་པའི་རང་འབྱོར་ལྔ་དང༌། གཞན་ལ་ལྟོས་ནས་གཞན་རྐྱེན་དུ་ཚང་དགོས་པའི་གཞན་འབྱོར་ལྔ། དེའི་དང་པོ་རང་འབྱོར་ལྔ་ནི།
ཡུལ་གྱི་དབུས་སུ་མིར་སྐྱེས་ཤིང༌། །དབང་པོ་ཚང་ཞིང་གནས་ལ་དད། །ལས་མཐའ་མ་ལོག་མཐའ་རུ་ཕྱིན། །འདི་ལྔ་རང་གི་འབྱོར་པ་ཡིན། །ཞེས་གསུངས་པ་ལྟར་དུ། མི་ཉིད་ཡིན་པ་དང་གཅིག །ཡུལ་དབུས་སུ་སྐྱེས་པ་དང་གཉིས། དབང་པོ་ཚང་བ་དང་གསུམ། གནས་ལ་དད་པ་དང་བཞི། ལས་ཀྱི་མཐའ་མ་ལོག་པ་དང་ལྔ། དེ་ལ་དང་པོ་མི་ཉིད་ཡིན་པ་ཞེས། ཉིད་ཅེས་ངོས་བཟུང་གི་སྒྲ་བསྣན་དགོས་པ་དེ་གང་རེད་ཟེར་ན། ཆོས་བྱེད་པ་ལ་ངེས་པར་དུ་མི་ཡིན་པ་ཞིག་དགོས་པས། དཔེར་ན་ལུས་རྟེན་བཟང་ལོད་ཀྱི་དབང་དུ་བཏང་ན་མི་བས་ཀྱང་ལྷའི་ལུས་རྟེན་བཟང་བར་ཡོད་ནའང༌། ཆོས་ཀྱི་དབང་དུ་བཏང་ན།
ལྷ་ལས་ལྷག་པའི་ལུས་ཀྱིས་ནི། །དེ་དག་སངས་རྒྱས་མྱུར་འགྲུབ་ཤོག །ཅེས་གསུངས་པ་རེད། སྤྱིར་ལྷ་རྣམས་འདོད་ཡོན་བདེ་སྐྱིད་ལ་གཡེངས་ནས་ཆོས་བྱེད་ལོང་མེད་པ། ལྷག་པར་དུ་ལྷ་རྣམས་ལ་སོ་སོར་ཐར་པའི་སྡོམ་པ་སྐྱེ་བའི་སྣོད་དུ་མི་རུང་བ་ཡིན། དེ་བཞིན་ངན་སོང་གསུམ་གྱི་དྲག་ཤོས་དེ་དུད་འགྲོ་ཡིན། དེའི་ནང་ནས་ཀྱང་དྲག་ཤོས་གཟུགས་མཛེས་པ་ལ་རྟ་མཆོག་ལྟ་བུ། རིན་ཐང་ཆེ་བ་ལ་གླང་པོ་ཆེ་ལྟ་བུ་དེ་འདྲ་ཞིག་ལ། མ་ཎི་ཚར་གཅིག་ཀློག་དང་ད་ལྟར་སངས་རྒྱས་པར་འགྱུར་རོ་ཟེར་ནའང༌། མ་ཎི་འབྲུ་དྲུག་ཀ་ག་ནས་འོང༌། ཨོཾ་གཅིག་ཀྱང་ཟེར་མི་ཤེས། དེ་ཙམ་མ་ཟད་དབྱར་ཆར་ཆུའི་དུས། དགུན་རླུང་པོ་དང་ཁ་བའི་དུས་གང་འདྲ་ཞིག་ཡིན་ནའང༌། དེའི་དཀྱིལ་དུ་སྒུར་རེ་སྡོད་བཞག་རྒྱུ་ཞིག་མ་གཏོགས། དེ་ལས་ཏིག་ཚོད་དྲོ་ས་ཞིག་ཏུ་འགྲོ་བ་དང་མེ་གཏོང་བ་ཙམ་ཡང་མི་ཤེས། མི་ག་ཚོད་ཐབས་སྐྱོ་བ་ཞིག་ཡིན་ན་ཡང༌། མེ་ཞིག་གཏོང༌། རང་གི་ཁ་དང་ལག་པ་དྲོ་ཐིང་ངེ་བསྲོ་ཤེས་པ་ཙམ་ཞིག་ངེས་པར་དུ་ཡོང་བ་ཡིན་ན། དུད་འགྲོ་ཇི་ལྟར་བཟང་ཡང་ཁ་ལག་བསྲོ་བའི་ཐབས་ཀྱང་མ་ཤེས་ན་ཆོས་བྱེད་པའི་ནུས་པ་ག་ལ་ཡོད། དེའི་ཕྱིར་ན་ཆོས་བྱེད་པ་ལ་ལྷ་ལ་སོགས་པའི་ལུས་རྟེན་ཐམས་ཅད་ལས་ཁྱད་པར་དུ་གྱུར་པ་མིའི་ལུས་རྟེན་འདི་ཡིན་པས། མི་ཉིད་ཅེས་པའོ། །
གཉིས་པ་ཡུལ་དབུས་སུ་སྐྱེས་པ་ནི། མི་ཉིད་ཡིན་པ་ཙམ་དུ་མ་ཟད་ཡུལ་དབུས་སུ་སྐྱེས་པ་དེ་ཤིན་ཏུ་གལ་ཆེ། ཡུལ་དབུས་སུ་མ་སྐྱེས་པར་མཐའ་འཁོབ་རྣམས་སུ་སྐྱེས་ན། མི་ཡིན་པ་ཙམ་ལས་ཆོས་ཉམས་སུ་ལེན་པའི་གོ་སྐབས་མེད་པ་རེད། ཡུལ་དབུས་དེ་ལའང༌། ས་ཚིགས་ནས་བརྩིས་པའི་ཡུལ་དབུས་དང༌། ཆོས་ཚིགས་ནས་བརྩིས་པའི་ཡུལ་གྱི་དབུས་དང་གཉིས། དེ་ལ་ས་ཚིགས་ནས་བརྩིས་པའི་ཡུལ་དབུས་ནི།
འཛམ་གླིང་ས་ཡི་ལྟེ་བ་རྡོ་རྗེ་གདན། །ཞེས་གསུངས་པ་ལྟར་འཛམ་བུ་གླིང་གི་སའི་ལྟེ་བ། བསྐལ་པ་བཟང་པོའི་སངས་རྒྱས་སྟོང་རྩ་གཉིས་མངོན་པར་རྫོགས་པར་སངས་རྒྱས་པའི་གནས། ཐེག་པ་ཆེ་ཆུང་གི་འདོད་ཚུལ་སྣ་ཚོགས་ཡོད་ནའང་གང་ལྟར་རྒྱ་གར་རྡོ་རྗེ་གདན་འདི་ཉིད་ནི། བསྐལ་པ་མེས་འཇིག །ཆུས་འཇིག་གི་སྐབས་སུའང་འཇིག་པར་མི་ནུས་པ་ནམ་མཁའ་ལ་ཟོ་བ་བཏགས་པ་ལྟར་ལིང་ངེར་གནས་པ། སཾསྐྲྀཏའི་སྐད་དུ་མ་ག་དྷ་ཞེས་ཀྱང་བྱ། དེ་ཉིད་གཙོ་བོར་གྱུར་པ་དང༌། གཞན་ཡང༌།
མཉན་ཡོད་གནས་བཅས་ཙམ་པ་ཀ །ཝཱ་རཱ་ཎ་སཱི་ཡངས་པ་ཅན། །རྒྱལ་པོའི་ཁབ་དང་དྲུག་པོ་སྟེ། །དེ་དག་གྲོང་ཁྱེར་ཆེན་པོར་གྲགས། །ཞེས་གསུངས་པ་ལྟར་དུ་རྒྱ་གར་གྱི་གྲོང་ཁྱེར་ཆེན་པོ་དྲུག་དང༌། ཡུལ་མ་ག་དྷ་དང་བཅས་པ་དེ་དག་ཐམས་ཅད་ས་ཚིགས་ནས་བརྩིས་པའི་ཡུལ་དབུས་རེད། དབུས་འགྱུར་འཆང་ཞེས་པ་དེ་ཡིན། འོན་ཀྱང་ཆོས་ཚིགས་ནས་བརྩིས་པའི་ཡུལ་དབུས་དེ་རྒྱ་གར་ཡིན་དང་མིན་ལ་དབྱེ་བ་ཡོད་རེད། དེ་ཡང་སྔར་སྟོན་པ་རྒྱ་གར་དུ་བྱོན་ནས་སངས་རྒྱས་ཀྱི་བསྟན་པ་རིན་པོ་ཆེ་དར་བའི་སྐབས་དེ་ལ། ས་ཚིགས་ནས་བརྩིས་པའི་ཡུལ་དབུས་ཀྱང་རྒྱ་གར་རེད། ཆོས་ཚིགས་ནས་བརྩིས་པའི་ཡུལ་དབུས་ཀྱང་རྒྱ་གར་རེད། རྒྱ་གར་འཕགས་པའི་ཡུལ་དུ་སངས་རྒྱས་ཀྱི་བསྟན་པ་དེ་རིམ་པས་ཉམས་དམའ་རུ་སོང་ནས། བསྟན་པ་ནུབ་པའི་དུས་དེ་ནས་བཟུང༌། ས་ཚིགས་ཀྱི་ཡུལ་དབུས་ཡིན་ནའང༌། ཆོས་ཚིགས་ཀྱི་མཐའ་འཁོབ་ཏུ་གྱུར་པ་རེད། ང་རང་ཚོ་བོད་གངས་ཅན་ལྗོངས་འདིར་སྔར་འཁྱགས་རུམ་གྱི་ཡུལ། བྱང་ཕྱོགས་མུན་པའི་སྨག་རུམ་ཞེས་གྲགས་པ། གདོང་དམར་སྲིན་པོའི་ཡུལ་ཟེར་བ་ཞིག་མ་གཏོགས། སངས་རྒྱས་ཀྱི་བསྟན་པའི་སྣང་བ་མེད་པས། ས་ཚིགས་དང༌། ཆོས་ཚིགས་གཉིས་ཀ་ནས་བརྩིས་པའི་མཐའ་འཁོབ་ཡིན་ན་ཡང༌། ཕྱིས་སུ་བྱང་ཆུབ་སེམས་དཔའ་འཕགས་པ་སྤྱན་རས་གཟིགས་དབང་ཕྱུག་གི་ཐུགས་རྗེ་དང་ཕྲིན་ལས་ལ་བརྟེན་ནས། རྒྱལ་པོ་སྲོང་བཙན་སྒམ་པོའི་སྐབས་སུ་བོད་དུ་སངས་རྒྱས་ཀྱི་བསྟན་པའི་སྲོལ་བཏོད་ཅིང༌། བློན་པོ་ཐོན་མི་སཾ་བྷོ་ཊས་བོད་ཡི་གེ་མེད་པ་ལ་ཡི་གེའི་སྲོལ་བཏོད་ནས། སྤྱན་རས་གཟིགས་ཀྱི་མདོ་རྒྱུད་ཉི་ཤུ་རྩ་གཅིག་ལ་སོགས་པ་བསྒྱུར། དེ་ནས་རྒྱལ་པོ་ཁྲི་སྲོང་ལྡེའུ་བཙན་གྱི་སྐབས་སུ་སངས་རྒྱས་ཀྱི་བསྟན་པར་དར་ཞིང་རྒྱས་པར་མཛད་པ་ནས་བཟུང༌། ཐ་མ་དུས་རབས་ཉི་ཤུ་པའི་བར་དུ་བོད་དུ་སངས་རྒྱས་ཀྱི་བསྟན་པ་ལ་འཕེལ་འགྲིབ་སྣ་ཚོགས་བྱུང་ན་ཡང༌། བསྟན་པ་རྩ་མེད་དུ་མ་སོང་ཙམ་བྱུང་བའི་གནས་སྐབས་སུ། ས་ཚིགས་ནས་བརྩིས་པའི་མཐའ་འཁོབ་ཡིན་ནའང་ཆོས་ཚིགས་ནས་བརྩིས་པའི་ཡུལ་དབུས་དེ་བོད་གངས་ཅན་གྱི་ལྗོངས་དེ་ཡིན། ད་ལྟའི་གནས་སྐབས་སུ་ཤར་ཕྱོགས་རྒྱ་ནག་གི་དམག་དཔུང་གིས། བོད་གངས་ཅན་གྱི་སངས་རྒྱས་ཀྱི་བསྟན་པ་ཐམས་ཅད་ཀྱང་ཕལ་ཆེར་རྩ་མེད་དུ་བཏང་ནས། དགེ་འདུན་གྱི་སྡེ་རྣམས་མེད་པར་བཟོས། བླ་མ་དགེ་བའི་བཤེས་གཉེན་བསྟན་པ་འཛིན་པ་དེ་དག་ཐམས་ཅད་ཀྱང་ལ་ལ་ནི་བཙོན་དུ་བཟུང༌། ལ་ལ་ནི་བཀྲོངས། ལ་ལ་ནི་བསྐྲད། གཙུག་ལག་ཁང་རྟེན་དང་བཅས་པ་ལ་ལ་ནི་མེ་ལ་བསྲེགས། ལ་ལ་ནི་ཆུ་ལ་བསྐྱུར་བ་སོགས་ཀྱིས། བོད་གངས་ཅན་གྱི་ལྗོངས་དེ་ས་ཚིགས་ནས་བརྩིས་པའི་མཐའ་འཁོབ་ཡིན་ཡིན་པའི་སྟེང་དུ། ཆོས་ཚིགས་ཀྱི་བརྩིས་པས་ཀྱང་མཐའ་འཁོབ་བོད་ཀྱི་ཡུལ་ཟེར་དགོས་པ་བྱུང༌། ཡིན་ན་ཡང་དེང་སང་གྲྭ་ཆས་མནབ་མཁན་གྱི་དགེ་འདུན་པ་རེ་གཉིས་དང༌། དགོན་པ་སོགས་གཞི་ནས་ཉམས་གསོ་འདྲ་བོ་བྱེད་བཞིན་པས། སངས་རྒྱས་ཀྱི་བསྟན་པ་ཡང་ནས་དར་འཆོས་བྱེད་པའི་གནས་སྐབས་ཡིན་དུས། མ་འོངས་པ་ན་ཆོས་ཚིགས་ནས་བརྩིས་པའི་ཡུལ་དབུས་སུ་མི་འགྲོ་བའི་ངེས་པ་མེད། ད་དེང་སང་གི་སྐབས་སུ་རྒྱལ་བ་ཡིད་བཞིན་ནོར་བུས་གཙོར་བྱས་པའི་ས་དགེ་དཀར་རྙིང་གི་བླ་མ་མཁས་བཙུན་བཟང་གསུམ་འཛོམས་པ་དེ་དག་རྒྱ་གར་དུ་ཕེབས་ནས། དཔལ་དུས་ཀྱི་འཁོར་ལོའི་དབང་ཆེན་བསྩལ་བ་སོགས་བཤད་སྒྲུབ་ཀྱི་སྡེ་བཙུགས་པ་འདི་ཚོ་ལ་བལྟས་ན། རྒྱ་གར་དེ་ས་ཚིགས་དང༌། ཆོས་ཚིགས་གཉིས་ཀ་ལྟ་བུ་བྱུང་བ་རེད། གང་ལྟར་ན་ཡང་ང་རང་ཚོ་སྐྱེ་ས་དེ་ཆོས་དར་ས་ཞིག་ཏུ་སྐྱེས་ན་ཡུལ་དབུས་སུ་སྐྱེས་པ་ཟེར་བ་རེད།
གསུམ་པ་དབང་པོ་ཚང་བ་ནི། ཆོས་བྱེད་པ་ལ་དབང་པོ་ཚང་བ་ཞིག་དགོས་པ་ཡིན། དབང་པོ་མ་ཚང་བས་ཆོས་མཚན་ཉིད་ཚང་བ་ཡོང་གི་མ་རེད། ད་ལྟར་འཇིག་རྟེན་པ་ཐམས་ཅད་ཀྱིས་དབང་པོ་མ་ཚང་བའི་ཕྲུ་གུ་ཞིག་སྐྱེ་ན། འདི་ཆོས་ལ་བཅུག་བཞག་ན་ཟེར་ནས་ཆོས་ལ་བཅུག །དབང་པོ་ཚང་བ་ཡག་པོ་གྲུང་པོ་ཞིག་བྱུང་ན། འདི་གྲོང་པ་ཟིན་མཁན་ཡིན་ཟེར་ནས་རེ་བ་ཆེ་ཤོས་བྱེད་པ་རེད། དེ་ནི་ནོར་འཁྲུལ་རེད། དལ་འབྱོར་གྱི་མི་ལུས་ཟེར་བ་ལ་དབང་པོ་མ་ཚང་ན་ཕྱོགས་གཅིག་མ་འབྱོར་བ་རེད། དེ་ཡང་རྐང་པ་མེད་ན་སངས་རྒྱས་ཀྱི་སྐུ་གསུང་ཐུགས་རྟེན་སོགས་ལ་སྐོར་བ་བསྐོར་རྒྱུ་དང༌། ཕྱག་འཚལ་རྒྱུ་སོགས་མི་ཡོང་བ་རེད། ལག་པ་མེད་ན་ཐལ་མོ་སྦྱར་རྒྱུ་དང༌། ཡི་གེ་བྲི་རྒྱུ་སོགས་མི་འབྱུང་བ་རེད། རྣ་བ་འོན་པ་ཞིག་ཡིན་ན། ཆོས་ཀྱི་སྒྲ་དོན་རྣ་བའི་ལམ་དུ་མི་འགྲོ། ཆོས་རྣ་བ་ལ་མ་ཐོས་ན་ཆོས་གང་ཉམས་སུ་ལེན། མིག་མེད་པ་ཞིག་ཡིན་ན། ད་ལྟར་ང་རང་ཚོས་བཀའ་འགྱུར་སོགས་འདི་ཚོ་ལ་གཅིག་མཇལ་ཡོང་དུས་རྒྱལ་བ་ཤཱཀྱ་ཐུབ་པ་ཞེས་བཀའ་དྲིན་ཅན་དེ། མདང་ཁ་ནུབ་ཅིག་ལ་ཝཱ་རཱ་ཎ་སཱི་ལ་ཕེབས་པ་མིན་ནམ་བསམ་བསམ་ཁྲ་ལྡིང་ངེ་ཡོད་པ་དེ་ཚོ། མིག་མེད་པས་གང་ལྟ་ནུས་ཀྱི་རེད། དེ་བཞིན་བླ་མ་མཇལ་རྒྱུ་དང༌། དཔེ་ཆ་བལྟ་རྒྱུ་སོགས་ག་ནས་ཡོང༌། ཁ་ལྐུག་པ་ཡིན་ན། གོང་དུ་ཞུས་ཟིན་པ་ལྟར་གླེན་ཞིང་ལྐུག་པས་ཆོས་མི་ཡོང་བ་ཡིན། དེའི་ཕྱིར་ན་དབང་པོ་མ་ཚང་བས་ཆོས་རྣམ་དག་སྒྲུབ་རྒྱུ་སྤྲོས་བྲལ་ཡིན། ལྷག་པར་དུ་དབང་པོ་ཡག་པོ་ཞིག་མ་ཚང་ན་སོ་སོར་ཐར་པའི་སྡོམ་པའི་སྣོད་དུའང་མི་རུང་བ་རེད། དེ་བས་ན་དབང་པོ་ཚང་བ་ཞིག་ཤིན་ཏུ་གལ་ཆེ།
བཞི་པ་གནས་ལ་དད་པ་ནི། སྤྱིར་དད་པ་སྐྱེ་སའི་གནས་དེ་མ་ནོར་བ་ཞིག་དགོས་པ་རེད། ཕྱི་རོལ་མུ་སྟེགས་པ་ལ་དད་པ་སྐྱེས་ན། གནས་སྐབས་མཐོ་རིས་ཀྱི་ལམ་ཙམ་ཡོད་ན་མ་གཏོགས། མཐར་ཐུག་བདེ་བའི་ལམ་གང་ཡང་མེད་པས། ལམ་ལོག་པ་ཞེས་བྱ། འཇིག་རྟེན་གྱི་ལྷ་དྲག་རྩལ་ཅན་དབང་ཕྱུག་དང༌། ཁྱབ་འཇུག་སོགས་ལ་སྐྱབས་སུ་འགྲོ་ན། ཁོ་རང་ཚོ་ཡང་འཁོར་བ་ལས་མ་ཐར་བས། གཞན་ལ་ག་འདྲ་བྱས་ནས་སྐྱོབ་ཐུབ་ཀྱི་རེད། དེ་ལྟ་བུའི་གནས་ནོར་འཁྲུལ་ཅན་ལ་དད་པ་མ་ཡིན་པར། སྤྱིར་དུ་རྒྱལ་བ་ཤཱཀྱ་ཐུབ་པའི་ལུང་དང་རྟོགས་པའི་བསྟན་པ་རིན་པོ་ཆེ་འདི་ཉིད་ལ་དད་པ་ཞིག་དང༌། དེའི་ནང་ནས་ཀྱང་སངས་རྒྱས་ཀྱི་བསྟན་པའི་རྩ་བ་དམ་པའི་ཆོས་འདུལ་བ་རིན་པོ་ཆེ་འདི་ཉིད་ཡིན་པས་དཔལ་མགོན་འཕགས་པ་ཀླུ་སྒྲུབ་ཀྱིས།
ཁྲིམས་ནི་རྒྱུ་དང་མི་རྒྱུའི་ས་བཞིན་དུ། །ཡོན་ཏན་ཀུན་གྱི་གཞི་རྟེན་ལགས་པར་གསུངས། །ཞེས་གསུངས། དེའི་ཕྱིར་ན་དམ་པའི་ཆོས་འདུལ་བ་ལ་དད་པ་གལ་ཆེ་གསུང༌།
ལས་མཐའ་མ་ལོག་པ་ནི། སྤྱིར་དུ་ཆོས་དང་འགལ་བའི་བྱ་བ་ཐམས་ཅད་ལས་མཐའ་ལོག་པ་ཡིན། དེའི་ནང་ནས་ཀྱང་དང་པོར་རང་ཉིད་སྐྱེ་ས་དེ། ཤན་པ་དང༌། སྨད་འཚོང་མ་ལ་སོགས་པའི་རིགས་སུ་སྐྱེས་ན། ཤན་པའི་བུ་ཆུང་ཆུང་ནས་བཟུང་ར་དང་ལུག་སོགས་གསོད་དགོས་པ་སོགས་རང་ཉིད་ལས་མཐའ་ལོག་པ་ཞིག་བྱེད་དགོས་བསམ་པ་མེད་ན་ཡང༌། སྐྱེ་སའི་དབང་གིས་ཤུགས་ཀྱིས་ལས་མཐའ་ལོག་པ་རུ་འགྱུར་འགྲོ་བ་རེད། དེ་མ་ཡིན་པར་ཕ་བསད་པ་སོགས་མཚམས་མེད་པ་ལྔ་བྱེད་པ་དང༌། མི་དགེ་བཅུ་འཇོལ་ཉོག་ཏུ་སྤྱོད་པ་དེ་དག་ཀྱང་ལས་མཐའ་ལོག་པ་ཡིན། དེ་ལྟ་བུའི་ལས་ཀྱི་མཐའ་མ་ལོག་པ་ཞིག་གལ་ཆེ་བ་ཡིན་གསུང༌།
གཉིས་པ་གཞན་ལ་ལྟོས་ཏེ་གཞན་རྐྱེན་དུ་ཚང་དགོས་པའི་གཞན་འབྱོར་ལྔ་ནི།
སངས་རྒྱས་བྱོན་དང་དེས་ཆོས་གསུངས། །བསྟན་པ་གནས་དང་དེའི་རྗེས་འཇུག །གཞན་ཕྱིར་རྟག་ཏུ་སྙིང་བརྩེ་བ། །འདི་ལྔ་གཞན་གྱི་འབྱོར་བ་ཡིན། །ཞེས་གསུངས་པ་ལྟར་དུ་སངས་རྒྱས་འཇིག་རྟེན་དུ་བྱོན་པ་དང་གཅིག །དེས་ཆོས་གསུངས་པ་དང་གཉིས། བསྟན་པ་གནས་པ་དང་གསུམ། དེའི་རྗེས་སུ་འཇུག་པ་དང་བཞི། གཞན་གྱི་ཕྱིར་སྙིང་བརྩེ་བ་དང་ལྔ།
དེ་ལ་དང་པོ་ནི། དེ་ཡང་སངས་རྒྱས་འཇིག་རྟེན་དུ་བྱོན་པའི་བསྐལ་པ་དེ་ལ་སྒྲོན་མེའི་བསྐལ་པ། སངས་རྒྱས་འཇིག་རྟེན་དུ་མ་བྱོན་པའི་བསྐལ་པ་དེ་ལ་མུན་པའི་བསྐལ་པ་ཞེས་བྱ་བ་ཡིན། བསྐལ་པ་ཞེས་བྱ་བ་ཡང༌། འཇིག་རྟེན་ཆགས་གནས་འཇིག་སྟོང་ཆ་ཚང་སོང་བ་ལ་བསྐལ་པ་གཅིག་ཟེར་བ་རེད། དེ་འདྲའི་བསྐལ་པ་ཁྲི་ཕྲག་འབུམ་ཕྲག་མང་པོར་སངས་རྒྱས་ཀྱི་སྒྲ་ཙམ་ཡང་མེད་པར་ཀླ་ཀློའི་བསྟན་པ་ལྟར་གནས་པའི་མུན་བསྐལ་མང་པོ་ཡོད་པས། དེ་དག་ཏུ་ང་རང་ཚོ་མི་ལུས་ཤིག་ཐོབ་ནའང་དཀོན་མཆོག་གསུམ་གྱི་སྒྲ་ཙམ་ཡང་མི་གྲག །དམ་པའི་ཆོས་ཀྱི་སྣང་བ་ཡང་མེད། ད་ལྟར་ང་རང་ཚོའི་བསྐལ་པ་འདི་ལ་ཡང་དག་པར་རྫོགས་པའི་སངས་རྒྱས་སྟོང་རྩ་གཉིས་འཇིག་རྟེན་དུ་བྱོན་པ་རེད། དེ་ཡང་སྔོན་འཇིག་རྟེན་འདི་ཆུའི་རྒྱ་མཚོ་གཅིག་ཏུ་གྱུར་ནས་ཡོད་པའི་སྐབས་སུ། དེ་ལ་གསེར་གྱི་མེ་ཏོག་པདྨ་འདབ་མ་སྟོང་དང་ལྡན་པ་ཞིག་སྐྱེས་ནས་བྱུང་བ་རེད། དེ་འོད་གསལ་གྱི་ལྷ་རྒན་པོ་ཚེ་རིང་པོ་དེ་ཚོས་མར་འཛམ་བུ་གླིང་ལ་ལྟ་བའི་སྐབས་དེའི་རྒྱུ་རྐྱེན་གང་ཡིན་མངོན་ཤེས་ཀྱིས་བརྟགས་པས། ད་རེས་བསྐལ་པ་འདི་ལ་ཡང་དག་པར་རྫོགས་པའི་སངས་རྒྱས་སྟོང་རྩ་གཉིས་ཤིག་བྱུང་བ་ཡིན་པ་འདྲ། ཨེ་མ་ཧོ། བསྐལ་པ་འདི་ནི་བཟང་པོའོ་ཞེས་ལྷ་ཐམས་ཅད་ཀྱིས་ཆེད་དུ་བརྗོད་པ་ལ་བརྟེན་ནས། བསྐལ་པ་འདི་ལ་བསྐལ་པ་བཟང་པོ་ཞེས་ཟེར་བ་རེད། སངས་རྒྱས་སྟོང་དང་གཉིས་ཀྱི་ནང་ནས་ཚེ་ལོ་བརྒྱད་ཁྲི་པ་ལ་སངས་རྒྱས་འཁོར་བ་འཇིག་བྱོན། ཚེ་ལོ་བཞི་ཁྲི་པ་ལ་གསེར་ཐུབ་བྱོན། ཚེ་ལོ་ཉི་ཁྲི་པ་ལ་འོད་སྲུང་བྱོན་ནས་དེ་དག་གི་བསྟན་པ་ནུབ་ཚར། ད་ལྟར་ཚེ་ལོ་བརྒྱ་པའི་གནས་སྐབས་སུ་རྒྱལ་བ་ཤཱཀྱ་ཐུབ་པ་བྱོན་ཏེ། སྙིགས་མ་ལྔ་བདོ་བའི་དུས་སངས་རྒྱས་གཞན་གྱིས་གདུལ་བར་དཀའ་བའི་གནས་སྐབས་ན་གཞན་གང་ལས་ཀྱང་ཐུགས་བསྐྱེད་དང་ནུས་པ་ཆེ་བས། ཆེད་དུ་བསྔགས་པ་ནི་རྒྱལ་བ་འདི་ཉིད་ཡིན། དེ་ལྟར་སངས་རྒྱས་འཇིག་རྟེན་དུ་བྱོན་པ་དེ་ལ་ཡང་སངས་རྒྱས་སྟོང་རྩ་གཉིས་བྱོན་པའི་ནང་ནས་སངས་རྒྱས་གསུམ་བྱོན་ཚར། སངས་རྒྱས་བཞི་པ། ད་ལྟར་རྒྱལ་བ་ཤཱཀྱ་ཐུབ་པ་བྱོན་ནས་སྒྲོན་མེའི་བསྐལ་བ་ཡིན།
གཉིས་པ་དེས་ཆོས་གསུངས་པ་ནི། སངས་རྒྱས་འཇིག་རྟེན་དུ་བྱོན་ཀྱང༌། ཆོས་མ་གསུངས་ན་ཕན་མི་ཐོགས་པ་ཡིན། ད་ལྟར་རྒྱལ་བ་ཤཱཀྱ་ཐུབ་པ་ནི། རྒྱ་གར་རྡོ་རྗེ་གདན་བྱང་ཆུབ་སྙིང་པོའི་སྤོ་ལ། རྩྭ་བཏིང་བའི་སྟེང་རྡོ་རྗེ་དཀྱིལ་མོ་ཀྲུང་གིས་བཞུགས་ཏེ།
སྟན་འདིར་བདག་གི་ལུས་ནི་བསྐམས་པའམ། །པགས་པ་རུས་པའི་ཚིགས་རྣམས་ཞིག་ཀྱང་རུང༌། །ཇི་སྲིད་དུ་ནི་སྲོག་གི་མཐར་ཐུག་ཀྱང༌། །བསྐལ་མང་རྙེད་དཀའི་བྱང་ཆུབ་མ་ཐོབ་བར། །སྟན་འདི་ལས་ནི་ལུས་བསྐྱོད་མི་བྱའོ། །ཞེས་དམ་བཅའ་མཛད་ནས་བཞུགས་པ་དང་ཆབས་ཅིག །སྲོད་ལ་བདུད་བཏུལ། ཐོ་རངས་མངོན་པར་རྫོགས་པར་སངས་རྒྱས་ཏེ། དེ་ནས་སེམས་ཅན་གྱི་གདུལ་བྱ་ལ་གཟིགས་པའི་གནས་སྐབས་ན།
ཟབ་ཞི་སྤྲོས་བྲལ་འོད་གསལ་འདུས་མ་བྱས། །བདུད་རྩི་ལྟ་བུའི་ཆོས་ཤིག་བདག་གིས་རྙེད། །སུ་ལ་བསྟན་ཀྱང་གོ་བར་མི་འགྱུར་བས། །མི་སྨྲ་ནགས་འདབས་ཉིད་དུ་གནས་པར་བྱ། །ཞེས་གསུངས་ནས་སླར་ཡང་ནགས་ཁྲོད་ལ་ཕེབས་ཏེ། ཞག་བདུན་ཕྲག་བདུན་གྱི་བར་དུ་ཆོས་མ་གསུངས་པར་བཞུགས། དེ་ལྟར་རྡོ་རྗེ་སྐྱིལ་མོ་ཀྲུང་དུ་ཏིང་ངེ་འཛིན་ལ་མཉམ་པར་བཞག་པའི་སྐབས་སུ་སྨིན་མཚམས་ཀྱི་མཛོད་སྤུ་ནས་འོད་ཟེར་བྱེ་བ་ཁྲག་ཁྲིག་དཔག་ཏུ་མེད་པ་ཞིག་ཚངས་པ་ལ་སོགས་པའི་ལྷའི་གནས་སུ་བཀྱེས། ཚངས་པ་དང༌། བརྒྱ་བྱིན་ནི་སྔོན་སངས་རྒྱས་སྟོང་རྩ་གཉིས་ལ་ཆོས་འཁོར་བསྐོར་བར་གསོལ་བ་འདེབས་པ་པོ་དམ་བཅས་པའི་དབང་གིས། ཚངས་པ་ལ་འོད་ཟེར་ཕོག་མ་ཐག་གཉིད་སད་པ་ལྟར་དུ་གྱུར་ནས། ཚངས་པས་གསེར་གྱི་འཁོར་ལོ་རྩིབས་སྟོང་དང་ལྡན་པ་ཞིག་བསྣམས། འཁོར་དཔག་ཏུ་མེད་པ་དང་བཅས་སངས་རྒྱས་ཀྱི་སྐུ་མདུན་དུ་བཅར་ནས། ཆོས་གནང་བར་གསོལ་བ་བཏབ་པའི་སྐབས། སངས་རྒྱས་ཀྱིས་ཆོས་ཀྱི་ཆེ་བའི་ཆེད་དུ།
ཚངས་པ་ང་ཡི་ཐ་བ་ཀུན། །བཅོམ་ནས་ཚེགས་ཆེན་གྱིས་རྟོགས་པའི། །ཆོས་འདི་སྲིད་པའི་འདོད་ཆགས་ཀྱི། །དཀྲིས་པས་བདེ་བླག་རྟོགས་མ་ཡིན། །ཞེས་གསུངས་ནས་གནས་སྐབས་སུ་ཞལ་གྱིས་མ་བཞེས། སླར་ཡང་ཚངས་པས་བརྒྱ་བྱིན་ཡང་གྲོགས་སུ་སྦྲན་ནས། ཚངས་པས་གཡས་ནས་གསེར་གྱི་འཁོར་ལོ་རྩིབས་སྟོང་དང་ལྡན་པ་ཕུལ། བརྒྱ་བྱིན་གྱིས་གཡོན་ནས་དུང་དཀར་གཡས་སུ་འཁྱིལ་བ་ཕུལ་ནས། མགྲིན་གཅིག་ཏུ་དམ་པའི་ཆོས་ཀྱི་རྔ་བོ་ཆེ་ནི་བརྡུང་བར་མཛད་དུ་གསོལ། དམ་པའི་ཆོས་ཀྱི་སྒྲོན་མེ་ནི་སྦར་བར་མཛད་དུ་གསོལ། དམ་པའི་ཆོས་ཀྱི་དུང་ནི་བུས་པར་མཛད་དུ་གསོལ། ཞེས་པ་སོགས་ཀྱིས་གསོལ་བ་བཏབ་པའི་སྐབས་སུ། སངས་རྒྱས་ཀྱིས།
ཚངས་པ་མི་རྣམས་ལ་ནི་གྱ་ནོམ་ཆོས། །ཀླན་ཀ་མི་བཙལ་མདོ་ཙམ་བསྙད་པར་བགྱི། །ཞེས་མདོར་བསྡུས་ཤིག་གསུངས་པ་ཡིན་ཞེས་ཞལ་གྱིས་བཞེས་པ་རེད། དེ་ལྟར་ཞལ་གྱིས་བཞེས་པའི་ཚེ་རྣམ་འདྲེན་བཞི་པ་རྒྱལ་བ་ཤཱཀྱ་ཐུབ་པས་ཆོས་ཀྱི་འཁོར་ལོ་བསྐོར་བར་ཞལ་གྱིས་བཞེས་སོང་ཞེས་པའི་སྒྲ་དེ་སྐད་ཅིག་དེ་ཉིད་ལ་ལྷ་གནས་ཐམས་ཅད་ལ་ཡར་ཁྱབ་པ་རེད། སངས་རྒྱས་ཀྱིས་ཆོས་ཀྱི་འཁོར་ལོ་རིམ་པ་གསུམ་བསྐོར་བའི་ནང་ནས་ཐོག་མར། ཡུལ་ཝཱ་རཱ་ཎ་སཱི་དྲང་སྲོང་ལྷུང་བ་རི་དྭགས་ཀྱི་ནགས་སུ། འཁོར་ལྔ་སྡེ་བཟང་པོ་དང་ལྷ་བརྒྱད་ཁྲི་དང་བཅས་པ་ལ། བདེན་བཞི་ལན་བཅུ་གཉིས་སུ་བཟླས་པ་དང་ཆབས་ཅིག །ལྔ་སྡེས་དགྲ་བཅོམ་པ་ཐོབ་སྟེ་སངས་རྒྱས་ཀྱི་བསྟན་པའི་དབུ་ཐོག་མར་ཚུགས། བཀའ་བར་པ་འཕགས་པ་མཚན་མ་མེད་པའི་ཆོས་ཀྱི་འཁོར་ལོ་ནི། གནས་བྱ་རྒོད་ཕུང་པོའི་རི་རུ། སྟོན་པ་མཉམ་མེད་ཤཱཀྱའི་རྒྱལ་པོ་དེ་ཉིད་སེང་གེའི་ཁྲི་ལ་ཆོས་ཀྱི་ཕྱག་རྒྱ་སྔོན་དུ་བཏང་ནས། བྱང་ཆུབ་སེམས་དཔའ་སེམས་དཔའ་ཆེན་པོ་རིན་ཆེན་འབྱུང་ལྡན་དང༌། བཟང་པོ་དང༌། དྲྭ་བ་འཛིན་པ་ལ་སོགས་པ་བྱང་སེམས་དཔའི་འཁོར་མང་པོ་དང༌། ཤཱ་རིའི་བུ་དང་མོའུ་འགལ་གྱི་བུ་ལ་སོགས་འཁོར་རྣམ་པ་བཞི་ལ། ཤེས་རབ་ཀྱི་ཕ་རོལ་ཏུ་ཕྱིན་པའི་ཆོས་རྗེས་སུ་སྟོན་པར་མཛད་པ་དེ་ཡང༌། ཚིག་ལྷུར་ལེན་པ་རྒྱས་པ་ལ་དགའ་བའི་སེམས་ཅན་རྗེས་སུ་བཟུང་བའི་དོན་དུ་འཕགས་པ་སྟོང་ཕྲག་བརྒྱ་པ་དང༌། དེ་ལས་བློ་འབྲིང་དུ་གྱུར་པ་བར་མ་ལ་དགའ་བ་རྣམས་ལ་ཤེར་ཕྱིན་སྟོང་ཕྲག་ཉི་ཤུ་ལྔ་པ། དེ་ལས་ཀྱང་ཚིག་བསྡུས་པ་ལ་དགའ་བ་རྣམས་ལ་བརྒྱད་སྟོང་པ། དེ་བས་ཀྱང་ཚིག་ཉུང་ཞིང་དོན་བསྡུས་པ་ལ་དགའ་བ་ཐམས་ཅད་ལ་ཤེས་རབ་ཀྱི་ཕ་རོལ་ཏུ་ཕྱིན་པའི་སྙིང་པོ་མདོར་བསྡུས་པ་སྟེ་མདོ་སྡུད་པ་ལ་སོགས་པ་གསུངས་ནས་ཆོས་ཀྱི་འཁོར་ལོ་གཉིས་པ་བསྐོར། གཞན་ཡང་ལྷའི་ཡུལ་དང༌། མིའི་ཡུལ་ངེས་པ་མེད་པར། བཀའ་ཐ་མ་ལེགས་པར་རྣམ་པར་འབྱེད་པའི་ཆོས་ཀྱི་འཁོར་ལོ་བསྐོར། མཐར་ལྷོ་ཕྱོགས་དཔལ་ལྡན་འབྲས་སྤུང་དུ་གསང་སྔགས་རྡོ་རྗེ་ཐེག་པའི་ཆོས་ཀྱི་འཁོར་ལོ་བསྐོར་ཏེ། མདོར་ན་རྒྱལ་བ་ཤཱཀྱ་ཐུབ་པའི་ཆོས་ཀྱི་འཁོར་ལོ་རིམ་པ་གསུམ་དུ་བསྐོར་ནས་ཆོས་གསུངས་པ་རེད།
གསུམ་པ་བསྟན་པ་གནས་པ་ཞེས་བྱ་བ་ནི། སངས་རྒྱས་འཇིག་རྟེན་དུ་ཡང་བྱོན། དེས་ཆོས་ཀྱང་གསུངས་ནའང༌། བསྟན་པ་ནུབ་ཚར་ཙམ་ལ་ང་རང་ཚོ་སྐྱེ་ན་ཡང་ཕན་ཐོགས་མེད་པས་ད་ལྟར་རྒྱལ་བའི་བསྟན་པ་གནས་པ་རེད། བསྟན་པ་གནས་ཚད་དེ་ལ་ཡང༌། མདོ་སྡེ་བསྐལ་པ་བཟང་པོའི་དགོངས་པ་དང༌། འབུམ་ཊཱིཀ་གནོད་འཇོམས་ཀྱི་དགོངས་པ་དང༌། གཞན་ཡང་མདོ་རྒྱུད་སྣ་ཚོགས་ཀྱི་དགོངས་པ་སོགས་མི་འདྲ་བ་མང་པོ་ཡོད། ཁ་ཤས་ཀྱིས་སངས་རྒྱས་ཀྱི་བསྟན་པ་དངོས་དེ་ལོ་ལྔ་བརྒྱ་དང༌། གཟུགས་རྙན་ཙམ་ལོ་ལྔ་བརྒྱ་ཟེར་ནས་ལོ་སྟོང་གཅིག་ཏུ་བཤད་པ་དང༌། ཁ་ཤས་ཀྱིས་ལོ་ཆིག་སྟོང་ལྔ་བརྒྱར་བཤད་པ་དང༌། ཁ་ཤས་ཀྱིས་ལོ་ལྔ་བརྒྱ་ཕྲག་ལྔ་རུ་བཤད་པ་དང༌། མང་ཆེ་བས་ནི་ལོ་ལྔ་བརྒྱ་ཕྲག་བཅུ་རུ་བཤད། དེ་ལྟར་ན་འབྲས་བུའི་བསྟན་པ་ལྔ་བརྒྱ་ཕྲག་གསུམ། སྒྲུབ་པའི་བསྟན་པ་ལྔ་བརྒྱ་ཕྲག་གསུམ། ལུང་གི་བསྟན་པ་ལྔ་བརྒྱ་ཕྲག་གསུམ། རྟགས་ཙམ་འཛིན་པ་ལྔ་བརྒྱ་ཕྲག་གཅིག་སྟེ། ལྔ་བརྒྱ་ཕྲག་བཅུ་ཡིན། དེའི་དབང་དུ་བཏང་ན་ད་ལྟར་སངས་རྒྱས་ཀྱི་བསྟན་པ་ལུང་གི་བསྟན་པ་ཙམ་ཡིན་པས། སངས་རྒྱས་ཀྱི་བསྟན་པའི་གནས་ཚད་མ་རྫོགས་པ་ཡིན། དེའི་ཕྱིར་ན་ད་ལྟར་སངས་རྒྱས་ཀྱི་བསྟན་པ་གནས་པ་རེད།
བཞི་པ་དེའི་རྗེས་སུ་འཇུག་པ་ཟེར་ན། སངས་རྒྱས་འཇིག་རྟེན་དུ་ཡང་བྱོན། དེས་ཆོས་ཀྱང་གསུངས། བསྟན་པ་ཡང་གནས་ཀྱང༌། རང་ཉིད་བསྟན་པ་དེའི་སྒོར་མ་ཞུགས་ན་ཕན་མི་ཐོགས་པ་ཡིན་པས། དཔེར་ན་མིག་མེད་པ་ལ། འཇིག་རྟེན་གྱི་ཁམས་སུ་ཉི་མ་ཤར་བ་དང་མ་ཤར་བ་གཉིས་ལ་ཁྱད་པར་གང་ཡང་མེད་པའམ། དེ་བཞིན་མི་ཤིན་ཏུ་སྐོམ་པའི་སྡུག་བསྔལ་ཅན་ཞིག་རྒྱ་མཚོའི་འགྲམ་དུ་ཕྱིན་ཀྱང་རང་གིས་མ་བཏུང་ན། ཁོ་སྐོམ་རི་ལ་ཤི་བ་དང་འདྲ་བ་ཡིན། ད་ལྟར་ང་རང་ཚོ་སངས་རྒྱས་ཀྱི་བསྟན་པའི་སྒོར་ཞུགས་པ་དང༌། སྒོར་ཞུགས་པ་དེ་ལ་ཡང༌། ཀུན་བཟང་བླ་མའི་ཞལ་ལུང་གི་ནང་ལ་གསུངས་པ་ལྟར། རང་ཉིད་ཀྱི་ཚེ་འདིའི་འགལ་རྐྱེན་བར་ཆད་ཞི་བའི་ཆེད་ཙམ་དང༌། ཡང་ན་སྐྱེ་བ་ཕྱི་མ་ངན་སོང་ལས་ཐར་བའི་ཐབས་ཙམ་ཞིག་གི་དོན་དུ་ཞུགས་ན་འཇིགས་སྐྱོབ་ཀྱི་སྒོ་ནས་ཆོས་ལ་ཞུགས་པ་ཞེས་བྱ་བས། ཐར་པའི་ལམ་དུ་མ་ཞུགས་པ་རེད། ཡང་རང་ཉིད་ཚེ་འདིའི་བདེ་ཐབས། སྐྱིད་ཐབས་ཙམ་དང༌། སྐྱེ་བ་ཕྱི་མ་ལའང་ལྷའི་བུ་དང་བུ་མོ་ལ་སོགས་པའི་ལུས་རྟེན་ཐོབ་པ་ལ་དོན་དུ་གཉེར་བ་དེ་ཚོ་ནི། ལེགས་སྨོན་གྱིས་ཆོས་ལ་འཇུག་པ་ཞེས་བྱ་བས། དེ་ཚོ་ཡང་ཐར་པའི་ལམ་དུ་འཇུག་པའི་གོ་མི་ཆོད། འོ་ན་ཐར་པའི་ལམ་དུ་འཇུག་པ་དེ་གང་ཡིན་ཟེར་ན། ཁམས་གསུམ་འཁོར་བ་འདི་དག་ཐམས་ཅད་ཀྱང་སྡུག་བསྔལ་གྱི་རང་བཞིན། སྡུག་བསྔལ་གྱི་ཡོ་ལང༌། སྡུག་བསྔལ་གྱི་འཁྲུལ་འཁོར་དེ་ལྟ་བུ་རུ་མཐོང་ཞིང༌། འཁོར་བ་མཐའ་དག་ལ་ངེས་འབྱུང་དང་སྐྱོ་ཤས་ཀྱི་སྒོ་ནས། ཐར་པ་དང་ཐམས་ཅད་མཁྱེན་པའི་གོ་འཕང་ཁོ་ན་དོན་དུ་གཉེར་ནས་ཆོས་ལ་འཇུག་པ་དེ། ཐར་པའི་ལམ་དུ་འཇུག་པ་ཞེས་བྱ་བ་ཡིན། ཡང་དེའི་རྗེས་སུ་འཇུག་པ་དེ་ལ། ཡོངས་འཛིན་འཇམ་དཔལ་དཔའ་བོའི་སྔོན་འགྲོའི་ཁྲིད་ཀྱི་ནང་ལ། རང་ཆོས་ལ་ཞུགས་པ་དེ། གཞན་འབྱོར་དུ་འགྲོ་བའི་གཞན་རྐྱེན་དུ་མི་གསལ་ཡང་འགའ་ཞིག་ཆོས་བྱེད་པ་ལ་རང་ཆོས་བྱེད་འདོད་ཡོད་ཀྱང་རྒྱལ་པོས་བཀག་པ་དང༌། དཔོན་པོས་ཆོས་བྱེད་དུ་མི་བཅུག་པ་དང༌། ཕ་མ་སོགས་ཀྱིས་ཆོས་ལ་མི་གཏོང་བ་དེ་འདྲའི་གཞན་གྱི་རྐྱེན་དང་བྲལ་བའི་དབང་དུ་བཏང་ན། གཞན་འབྱོར་དུ་བརྩིས་ན་འཐད་པར་འདུག་གསུང༌། གང་ལྟར་ན་ཡང་བསྟན་པ་དེའི་རྗེས་སུ་འཇུག་པའི་འབྱོར་བ་དེ་ཚང་དགོས་པ་རེད།
ལྔ་པ་གཞན་གྱི་ཕྱིར་སྙིང་བརྩེ་བ་ཞེས་བྱ་བ་ནི། སངས་རྒྱས་འཇིག་རྟེན་དུ་ཡང་བྱོན། དེས་ཆོས་ཀྱང་གསུངས། བསྟན་པ་ཡང་གནས། རང་ཉིད་བསྟན་པ་དེའི་སྒོ་རུ་ཞུགས་ཀྱང་ཆོས་སྟོན་པའི་བླ་མ་དགེ་བའི་བཤེས་གཉེན་ཞིག་གིས་རྗེས་སུ་འཛིན་པར་ཞལ་གྱིས་མ་བཞེས་ན་སངས་རྒྱས་འཇིག་རྟེན་དུ་བྱོན་པ་སོགས་བྱུང་ཡང་ཕན་པ་མེད་དེ།
སངས་རྒྱས་ཆོས་རྣམས་དགེ་བའི་བཤེས་ལ་བརྟེན་ཏོ་ཞེས། །ཡོན་ཏན་ཀུན་གྱི་མཆོག་མངའ་རྒྱལ་བས་དེ་སྐད་གསུངས། །ཞེས་གསུངས་པའི་ཕྱིར་རོ། །དེའི་ཕྱིར་ན་བླ་མ་དགེ་བའི་བཤེས་གཉེན་སེམས་ཅན་ལ་ཐུགས་བརྩེ་བའི་སྒོ་ནས་རྗེས་སུ་བཟུང་མཁན་ཡོད་པ་དང༌། དེ་ཙམ་དུ་མ་ཟད་ཆོས་སྒྲུབ་པའི་མཐུན་རྐྱེན་ཕ་མས་སྦྱོར་བའམ། སྦྱིན་བདག་སོགས་ཀྱིས་ཕོགས་བརྒྱབ་ནས་འཚོ་བ་སྦྱོར་མཁན་ཡོད་པ་དེ་ཚོ་ནི། གཞན་གྱི་ཕྱིར་སྙིང་བརྩེ་བའི་འབྱོར་པ་ཚང་བ་ཡིན་གསུངས། དེ་ལྟར་དལ་བ་བརྒྱད་དང་འབྱོར་བ་བཅུ་ཐམས་ཅད་རང་གི་རྒྱུད་ལ་ཚང་ཡོད་ན། དལ་འབྱོར་གྱི་ཆོས་བཅོ་བརྒྱད་དང་ལྡན་པའི་མི་ལུས་རིན་པོ་ཆེ་ཞེས་ཉི་མ་དེ་རིང་ནས་མིང་བཏགས་ཆོག་པ་ཡིན། དེང་སང་སྙིགས་མའི་དུས། ཆོས་བྱེད་ལོའི་གཟུགས་བརྙན་ཡོད་ན་ཡང༌། ཁྲི་ཐོག་གི་དཔོན་པོ། གདུགས་ཞབས་ཀྱི་བླ་མ། རི་ཁྲོད་ཀྱི་ཆོས་པ། རྒྱལ་ཁམས་ཀྱི་བྱ་བཏང་སོགས་བཟང་པོ་རུ་རློམ་པ་དེ་དག་ཐམས་ཅད་ཀྱང༌། རང་རྒྱུད་ལ་ལེགས་པར་མ་བརྟགས་ན། དལ་བ་བརྒྱད་དང༌། འབྱོར་པ་བཅུ་སྟེ། ཆོས་བཅོ་བརྒྱད་འདི་ཚོ་ཡག་པོ་ཚང་དཀའ་བས། ཆོས་བྱེད་ཁུལ་བྱས་ཀྱང་ཆོས་ཀྱི་གཟུགས་བརྙན་དང༌། མིང་ཙམ་མ་གཏོགས་ཐར་པའི་ལམ་དུ་མི་ཆུད་པ་ཡིན། དེ་ཡང༌། འཇིག་རྟེན་གྱི་བྱ་བ་ཕྲན་བུ་ཞིག་བྱེད་པ་ལ་ཡང༌། རྟེན་འབྲེལ་མང་པོ་འཛོམ་དགོས་པ་ཡིན། དཔེར་ན། འགྲུལ་པ་ཞིག་ལམ་དུ་ཚ་འབོག་ཅིག་བརྒྱབ་དགོས་ན། བསྐོལ་རྒྱུའི་ཇ། བསྐོལ་སའི་སྣོད། མེ་ལྕགས། མེ་རྡོ། སྤྲ་བ༑ ལག་པ། ཤིང༌། ཆུ། སྒྱེད་རྡོ་སོགས་ཚང་མ་འགྲིག་དགོས། དེའི་ནང་ནས་སྤྲ་བ་གཅིག་པུ་མ་འཛོམས་པ་ཡིན་ན། ཇ་བསྐོལ་རྒྱུ་ཐབས་ཧྲིལ་གྱིས་ཆག་འགྲོ་བ་རེད། འཇིག་རྟེན་གྱི་བྱ་བ་ཆུང་ཆུང་ལ་ཡང་དེ་འདྲ་ཡིན་ན། ཆོས་ཀྱི་བྱ་བ་ཉམས་སུ་ལེན་པ་ལ་དལ་བ་བརྒྱད་དང་འབྱོར་པ་བཅུ་དེ་ཚོ་ཚང་མ་ཚང་ངེས་པ་ཞིག་མ་བྱུང་ན། ཆོས་རྣམ་དག་འགྲུབ་པ་ག་ལ་ཡོང༌། དེའི་ཕྱིར་ན་ཁ་ནང་དུ་ལོག །བློ་ཐོག་ཏུ་ལྷན་གྱིས་ཕབ་ནས་རང་གི་རྒྱུད་ལ་རང་གིས་ལེགས་པར་དུ་བརྟག་དཔྱད་བཏང་ནས། རང་གི་རྒྱུད་ལ་དལ་བ་བརྒྱད་དང༌། འབྱོར་བ་བཅུ་དེ་རྣམས་ཚང་འདུག་གམ། ཚང་མི་འདུག་རེ་རེ་བཞིན་དུ་བསྔོ་བགྲང་བྱས་ནས། ཚང་ཡོད་ན་རང་དགའ་བ་བསྒོམ་ཞིང་སྤྲོ་བ་བསྐྱེད། མ་ཚང་ན་ཚང་བའི་ཐབས་ལ་འབད་པར་བྱེད་པ་དེ་ཤིན་ཏུ་གལ་ཆེ་བ་ཡིན་གསུངས། དེ་ལྟ་བུའི་དལ་འབྱོར་གྱི་ཆོས་བཅོ་བརྒྱད་ཡོངས་སུ་རྫོགས་པ་ཚང་ཡོད་ན། མི་ལུས་རིན་པོ་ཆེ་ཞེས་པའི་མིང་ཐོགས་པ་ཡིན། གཞན་མི་ལུས་ཙམ་པོ་བ་ཟེར་ན། མིའི་ལུས་རྟེན་ཙམ་ཡིན་པ། སྨྲ་ཤེས་དོན་གོ་བ་ཙམ་ཡོད་པ། རྐང་པ་གཉིས་བཙུགས་ནས་འགྲོ་ཤེས་ཙམ་ཡོད་པ་དེ་ཚོ་ལ་ཟེར། མི་ལུས་ཕལ་བ་ཟེར་ན། དཔོན་པོ་སྐུ་དྲག་གི་གཡོག་པོ་འདྲ་བོ། ཏོག་ཙམ་འཇོན་ཐང་ཡོད་པ། ཁ་ཕེར་པོ་འདྲ་བ་ཡོད་པ་དེ་ཚོ་ལ་ཟེར། མི་ལུས་བྱུར་པོ་ཆེ་ཟེར་ན། མི་ལུས་འདི་ཐོབ་ནས་ཡར་སངས་རྒྱས་ཀྱི་གོ་འཕང་འཐོབ་པའི་ལམ་བསྒྲུབ་རྒྱུ་ལྟ་ཞོག །ཕ་བསད་པ་དང༌། མ་བསད་པ་སོགས་མི་དགེ་བཅུ་དང༌། མཚམས་མེད་ལྔའི་ལས་ཀ་ཁོ་ན་སྤྱད་ནས།
ཉེས་ན་འཁོར་བའི་གཏིང་རྡོ་ལུས་འདི་ཡིན། །ཞེས་པ་ལྟར་མི་ལུས་ཐོབ་ནས་ཕན་རྒྱུ་མེད་པའི་སྟེང་དུ་སླར་འཁོར་བ་མཐའ་མེད་དུ་འཁྱམས་པའི་ལས་བྱེད་པ་དེ་ཚོ་ལ་ཟེར་བ་རེད། དེ་ལ་མི་ལུས་སྙིང་མེད་པོ་ཡང་ཟེར། མི་ལུས་སྟོང་ལོག་མཁན་ཡང་ཟེར་བ་རེད། མི་ལུས་ཁྱད་པར་བ་ཟེར་ན། མཚམས་མཚམས་ལ་དགེ་བ་ཡང་ཆེན་པོ་བྱེད། མཚམས་མཚམས་ལ་སྡིག་པ་ཡང་ཆེན་པོ་བྱེད་མཁན་འདྲ་བ་དེ་ཚོ་ལ་ཟེར་བ་རེད། དེ་ལ་སོགས་པའི་དབྱེ་བའང་ཤེས་པར་བྱ་དགོས་པ་ཡིན་གསུང༌།
གསུམ་པ་གྲངས་ཀྱི་སྒོ་ནས་རྙེད་པར་དཀའ་བ་ནི། དེ་ཡང་དལ་འབྱོར་གྱི་མི་ལུས་ཤིན་ཏུ་རྙེད་པ་དཀའ་བ་དེ་མི་བདེན་པར་འདུག །ད་ལྟར་ཕྱོགས་གང་ལ་བལྟས་ཀྱང་མི་མང་པོ་འདུག་གོ་སྙམ་ན། དེ་ནི་བརྟག་དཔྱད་མ་བྱས་པས་ལན་པ་ཡིན། བརྟགས་ཤིང་དཔྱད་ན། རྒྱལ་བ་གོང་མ་ཡེ་ཤེས་ཀྱི་སྤྱན་དང་ལྡན་པ་རྣམས་ཀྱིས། འགྲོ་བ་རིགས་དྲུག་གི་ལུས་རྟེན་ཐོབ་པ་དང༌། མ་ཐོབ་པ་སྲིད་པ་བར་མ་དོར་འཁྱམས་པ་གཉིས་ལས། མ་ཐོབ་པ་ཤིན་ཏུ་ནས་ཀྱང་མང་བ་ནམ་མཁའི་སྐར་ཚོགས་ལྟ་བུ། ཁ་བ་བུ་ཡུག་འཚུབ་པ་ལྟ་བུ། ཤ་རུལ་ལ་སྦྲང་མ་འཐིབས་པ་ལྟ་བུ་བསམ་གྱིས་མི་ཁྱབ་པ་ཡོད་པ་དང༌། རིགས་དྲུག་གི་ལུས་ཐོབ་པ་ནི་ཉུང་ཉུང་ཞིག་མ་གཏོགས་མེད་པ་དང༌། རིགས་དྲུག་ལུས་རྟེན་ཐོབ་པ་ལ་ཆ་བཞག་ན་ཡང༌། དམྱལ་བ་ནི་ས་ཆེན་པོའི་རྡུལ་ཙམ། ཡི་དྭགས་ནི་ཁ་བ་བུ་ཡུག་འཚུབ་པ་ཙམ། དུད་འགྲོ་ནི་ཆང་གར་མའི་སྦང་མ་ཙམ་ཡོད་པར་གསུངས་པ་དང༌། ངན་སོང་གསུམ་ལ་ལྟོས་ན་མཐོ་རིས་ལྷ་མི་ནི་ཉུང་ཤས་ཙམ་ཞིག་མ་གཏོགས་མེད། འགྲོ་བ་རིགས་དྲུག་དེ་དག་གི་ནང་ནས་ཀྱང་དམྱལ་བ་དང་ཡི་དྭགས་གཉིས་ལ་ཆ་མཚོན་ན་དམྱལ་བ་ནི་ས་ཆེན་པོའི་རྡུལ་ཙམ་ལ། ཡི་དྭགས་ནི་ཉིན་མོའི་སྐར་མ་ཙམ། དེ་བཞིན་ཡི་དྭགས་དང་དུད་འགྲོ་གཉིས་ལ་ཆ་མཚོན་ན། ཡི་དྭགས་ནི་མཚན་མོའི་སྐར་མ་ཙམ་ལ། དུད་འགྲོ་ནི་ཉིན་མོའི་སྐར་མ་ཙམ། དུད་འགྲོ་དང་བདེ་འགྲོ་གཉིས་ལ་ཆ་མཚོན་ན། དུད་འགྲོ་ནི་མཚན་མོའི་སྐར་མ་ཙམ་ལ། བདེ་འགྲོ་ནི་ཉིན་མོའི་སྐར་མ་ཙམ་མ་གཏོགས་མེད་པར་གསུངས་པ་དང༌། ངན་སོང་ནས་ཡར་མཐོ་རིས་སུ་འགྲོ་བ་ནི་སེན་མོའི་སྟེང་གི་རྡུལ་ཙམ་མ་གཏོགས་མེད་ལ། མཐོ་རིས་ནས་ངན་སོང་དུ་མར་འགྲོ་བ་ནི་ས་ཆེན་པོའི་རྡུལ་ཙམ་ཞིག་ཡོད་པ་དང༌། དེ་བཞིན་དུ་ངན་སོང་ནས་ངན་སོང་དུ་འགྲོ་བ་ནི་ས་ཆེན་པོའི་རྡུལ་ཙམ་ཡོད་ལ། མཐོ་རིས་ནས་མཐོ་རིས་སུ་འགྲོ་བ་ནི་སེན་མོའི་སྟེང་གི་རྡུལ་ཙམ་མ་གཏོགས་མེད་པར་གསུངས། དེ་ཡང་ངན་སོང་གསུམ་ལས་ཉུང་ཤོས་དུད་འགྲོ་ཡིན་པས། དུད་འགྲོ་གཅིག་པུ་ལ་ཆ་མཚོན་ན་དུད་འགྲོ་དེ་ལ་བྱིངས་ན་གནས་པ་དང༌། ཁ་འཐོར་བ་གཉིས་ཡོད་པའི་བྱིངས་ན་གནས་པ་ནི། ཕྱིའི་རྒྱ་མཚོ་ཆེན་པོ་ན། ཆེ་བ་ཆུ་སྲིན་མ་ཧཱ་ཀ་ར་དང༌། ཉ་མིད་ཆེན་པོ་ལ་སོགས་པ་ནས་བཟུང་སྟེ། ཆུང་བ་རྒྱ་ཁབ་ཀྱི་རྩེ་ཙམ་དང༌། ཏིལ་འབྲུ་ཙམ་དང༌། ཡུངས་འབྲུ་ཙམ་གྱི་དུད་འགྲོ་དེ་དག་ནི་ཆང་གི་སྦང་མ་ལྟ་བུ་ལྕིག་ལྕིག་ཉོག་ཉོག་ཤིན་ཏུ་མང་པོ་ཡིན་ལ། མི་ཡུལ་ན་ཡོད་པའི་ཁ་འཐོར་བའི་དུད་འགྲོ་ནི་དེ་ལ་ལྟོས་ན་ཤིན་ཏུ་ཉུང་ཉུང་ཙམ་ཞིག་མ་གཏོགས་མེད་པར་གསུངས་པ་དང༌། སྤྱིར་དུད་འགྲོ་ལ་རིགས་མི་འདྲ་བ་གྲངས་ཀ་བརྒྱབ་ན་བྱེ་བ་བཅོ་བརྒྱད་ཡོད་པར་བཤད། དེའི་ནང་ནས་འབུ་གྲོག་མ་དེ་རིགས་གཅིག་ཡིན་པས། འདི་གཅིག་པུ་ལ་ཆ་མཚོན་ན། རྔ་བོ་ཆེའི་མདོ་ལས། རྒྱ་གྲོག་གི་ཚང་ཆེ་བ་ལ་འབུམ་གསུམ་རེ་དང༌། འབྲིང་ལ་ཁྲི་གསུམ་རེ་དང༌། ཐ་མ་ལ་སྟོང་གསུམ་རེ་ཡོད་པར་གསུངས་པས། གྲོག་ཚང་ཆེ་ཤོས་ལ་འབུམ་གསུམ་རེ་ཡོད་པ་དེ། དེང་སང་བལ་ཡུལ་གྱི་རྒྱལ་ས་ཀ་ཋ་མན་གྲུ་ལྟ་བུ་རྒྱལ་ས་ཆེན་པོ་ཞིག་ལ་ཡང་མེད་པ་ཤས་ཆེ་བ་རེད། དེ་ཙམ་མ་ཟད་དེང་སང་དབྱར་ཀའི་དུས་སུ་ཡར་རི། མར་གཞུང༌། གང་དང་གང་ལ་བལྟས་ནའང་ཐམས་ཅད་དུ་འབུ་སྲིན་འབའ་ཞིག་མ་གཏོགས་མེད་པ་དང༌། དཔེར་ན་ཟླ་བ་ལྔ་པ་དང་དྲུག་པའི་དུས་སྐབས་སུ། ར་ལུག་སོགས་དུད་འགྲོ་གཅིག་ཤི་བའི་རོ་ལ་ཉི་མ་ལྔ་དྲུག་ནས་དེའི་ཁོག་པ་ཐམས་ཅད་འབུས་ཁེངས་ཡོང་བ་རེད། དེ་ལྟ་བུའི་རོ་བརྒྱ་སྟོང་སོགས་ཀྱིས་རི་དང་གཞུང་ཐམས་ཅད་ཁེངས་ན་ཡང༌། རོ་མང་དྲགས་ནས་འབུ་སྐྱེ་འགྱུར་གྱི་སེམས་ཅན་ཟད་པ་མེད་པར་ཐམས་ཅད་འབུས་ཁེངས་ཡོང་བ་རེད། འབུ་གཅིག་པུར་སྐྱེ་འགྱུར་གྱི་བར་སྲིད་ཀྱི་སེམས་ཅན་ལ་ཟད་པ་མེད་ན་འགྲོ་བ་གཞན་སྐྱེ་འགྱུར་གྱི་བར་སྲིད་ལ་ཟད་པ་ག་ནས་ཡོད། དེའི་ཕྱིར་ན། གུ་རུ་རིན་པོ་ཆེའི་ཞལ་ནས་ཀྱང༌།
མི་ལུས་གྲངས་ཀྱི་སྒོ་ནས་རྙེད་དཀའ་བ། །དཀའ་འམ་མི་དཀའ་སེམས་ཅན་གྲངས་ལ་ལྟོས། །ཞེས་གསུངས། མདོ་ལས་ཀྱང༌།
ས་རྡོ་རི་ཀླུང་ཐམས་ཅད་དུད་འགྲོས་ཁེངས་གྱུར་ན། །ངན་འགྲོ་གཞན་གྱི་ཚད་ནི་སུ་ཡིས་ཤེས། །ཞེས་གསུངས་པ་ལྟ་བུ་རེད། དེའི་ཕྱིར་ན་དུད་འགྲོ་གཅིག་པུ་ལ་ཆ་མཚོན་ནའང༌། ང་རང་ཚོ་མི་ནི་ཉུང་ཉུང་ཞིག་དང༌། སྐུ་ཚབ་ལྟ་བུ་གཅིག་གཉིས་ཤིག་སླེབ་པ་མ་གཏོགས་མེད་པས། དེ་ལྟར་གྲངས་ཀྱི་སྒོ་ནས་རྙེད་པར་དཀའ་བ་དང༌། མི་མང་པོ་འདུག་བསམ་བསམ་ལྟ་བུ་ཡོད་ཀྱང་མི་ཐམས་ཅད་ཀྱི་ནང་ནས་ཆོས་བྱེད་མཁན་དེ་ཉུང་ཉུང་མ་གཏོགས་མེད་པ་ཡིན་པས། རྣལ་འབྱོར་གྱི་དབང་ཕྱུག་རྗེ་བཙུན་མི་ལ་བཞད་པ་རྡོ་རྗེས། ཁྱི་ར་བ་མགོན་པོ་རྡོ་རྗེ་ལ།
དལ་འབྱོར་མི་ལུས་དཀོན་གསུངས་ཏེ། །ཁྱོད་འདྲ་མཐོང་ན་དཀོན་རྒྱུ་མེད། །ཅེས་གསུངས་པ་ཡིན། དེའི་ཕྱིར་ན་དགེ་བ་སྒྲུབ། སྡིག་པ་སྤོང་ནས་ཆོས་བྱེད་མཁན་ཤིན་ཏུ་ཉུང་ལ། དེའི་ནང་ནས་ཀྱང་དང་པོ་ཐོག་མ་རུ་བླ་མ་མཚན་ཉིད་དང་ལྡན་པ་ཞིག་ཞལ་མཇལ། དེའི་སྐུ་མདུན་དུ་སྨིན་བྱེད་ཀྱི་དབང༌། གྲོལ་བྱེད་ཀྱི་ཁྲིད། རྒྱབ་རྟེན་ལུང་ལ་སོགས་པ་དེ་དག་ཐམས་ཅད་ཚང་ལ་མ་ནོར་བ་ཐོབ་ནས་གདམ་ངག་ཉམས་སུ་ལེན་ཤེས། ཉམས་སུ་ལེན་ནས་ཆིག་རྐྱ་ཕེར་བར་རི་ཁྲོད་དབེན་པ་རུ་འགྲིམས་ཏེ། བཀའ་གདམས་གོང་མའི་གཏད་ས་བཞི་དང༌། བུད་སྙེགས་ཐོབ་གསུམ་དང༌། རྡོ་རྗེ་གསུམ་སྟེ། བཀའ་གདམས་པའི་ཕུགས་ནོར་བཅུ་ཉམས་སུ་ལེན་པ་དང༌།
དེ་ཡང་གཏད་ས་བཞི་ནི། བློ་ཕུགས་ཆོས་ལ་གཏད། ཆོས་ཕུགས་སྤྲང་ལ་གཏད། སྤྲང་ཕུགས་ཤི་ལ་གཏད། ཤི་ཕུགས་གྲོག་པོ་སྐམ་པོ་ལ་གཏད་པ་དང་བཞི། བུད་སྙེགས་ཐོབ་གསུམ་ནི། མི་གྲལ་ནས་བུད། ཁྱི་གྲལ་དུ་སྙེགས། ལྷ་གྲལ་ཐོབ། རྡོ་རྗེ་གསུམ་ནི། ཐེབས་མེད་རྡོ་རྗེ་སྔོན་དུ་གཏོང༌། ཁྲེལ་མེད་རྡོ་རྗེ་རྗེས་སུ་བཞག །ཡེ་ཤེས་རྡོ་རྗེ་རང་དང་འགྲོགས་པའོ། །དེ་བཞིན་རྒྱལ་དབང་དཀར་བརྒྱུད་གོང་མས། གནས་བྲག་རྩ་རུ་བསྡད། གྲོགས་རི་དྭགས་དང་འགྲོགས། གྱོང་ལྟོ་གོས་གཏམ་ལ་གཏོང་གསུངས་པ་ནང་བཞིན་དཀའ་སྤྱད་སྙིང་རུས་ཀྱིས་ཚེ་འདི་བློ་ཡིས་ལིང་གིས་བཏང་ནས། དངོས་གནས་དྲང་གནས་ཀྱི་ཆོས་རྣམ་དག་སྒྲུབ་མཁན་ནི་ཉིན་མོའི་སྐར་མ་ལས་ཀྱང་དཀོན་པ་ཡིན། དེའི་ཕྱིར་ན་སྤྱིར་དུ་འགྲོ་བ་རིགས་དྲུག་གི་སེམས་ཅན་གཞན་མང་པོ་ལ་ལྟོས་ན་མི་ཉུང་ཉུང༌། མི་མང་པོ་དེ་ཚོ་ལ་ལྟོས་ན་ཆོས་བྱེད་མཁན་ཡང་ཉུང་ཉུང༌། ཆོས་བྱེད་མཁན་མང་པོ་ཡོད་པ་དེ་ཚོ་ལ་ལྟོས་ན་ཆོས་རྣམ་དག་བྱེད་མཁན་ཉུང་ཉུང་མ་གཏོགས་མེད་པ་དེ་ཚོའི་ཚུལ་ལ་བསམ་བློ་བཏང་ན། མི་ལུས་གྲངས་ཀྱི་སྒོ་ནས་རྙེད་པར་དཀའ་བ་དེ་གཏན་གཏན་ཡིན་པར་འདུག་བསམས་ནས་ངེས་ཤེས་སྐྱེ་རྒྱུ་ཡོད་པ་ཡིན་གསུང༌།
བཞི་པ་དཔེའི་སྒོ་ནས་རྙེད་པར་དཀའ་བ་ནི། དེ་ཡང་རྒྱལ་བ་རྣམས་གདུལ་བྱ་འདུལ་བ་ལ་ཐབས་མཁས་ཤིང་ཐུགས་རྗེ་ཆེ་བའི་དབང་གིས། ཆོས་ཐམས་ཅད་དཔེ་ལ་བརྟེན་ནས་དོན་གཏན་ལ་འབེབས་པ་ཡིན་པས། མི་ལུས་དེ་རྙེད་པར་དཀའ་བ་དཔེ་ཞིག་ལ་ཆ་བཞག་ན། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་དག་ཐམས་ཅད་ཆུའི་རྒྱ་མཚོ་ཆེན་པོ་ཞིག་ཏུ་གྱུར་ནས་ཡོད་ལ། དེའི་གཏིང་ན་རུས་སྦལ་ལོང་བ་ལོ་བརྒྱ་རེ་ལ་མཚོའི་སྟེང་དུ་ཡར་མགོ་ཏོག་ཙམ་ཞིག་བྱུང་བ་མ་གཏོགས་གང་ཡང་མེད་པར་རྒྱ་མཚོའི་གཏིང་ལ་སྡོད་པ་གཅིག་ཡོད། རྒྱ་མཚོ་དེའི་སྟེང་དུ་གཉའ་ཤིང་སྟེ་རྨོད་གླང་རྭ་སྦྲེལ་བྱེད་ཀྱི་ཤིང་རྡུམ་བུ་ག་གཅིག་པ་ཞིག་ཡོད་པས། དེ་ཤར་གྱི་རླུང་གིས་བདས་ན་ནི་ནུབ་ཏུ་འགྲོ། ནུབ་ཀྱི་རླུང་གིས་བདས་ན་ནི་ཤར་དུ་འགྲོ། བྱང་གི་རླུང་གིས་བདས་ན་ནི་ལྷོ་རུ་འགྲོ། ལྷོའི་རླུང་གིས་བདས་ན་ནི་བྱང་དུ་འགྲོ། དེ་ལྟ་བུའི་སྒོ་ནས་སྐད་ཅིག་ཙམ་ཞིག་ཀྱང་མི་སྡོད་པར་འཕྱོ་འགྲོ་བ་ཞིག་ཡོད། གཉའ་ཤིང་སེམས་མེད་ལ་རུས་སྦལ་འཚོལ་བའི་བློ་མེད་ལ། རུས་སྦལ་ལོང་བ་ལ་གཉའ་ཤིང་ལྟ་བའི་མིག་མེད་ཅིང༌། རུས་སྦལ་དེ་ནི་ལོ་བརྒྱ་ལ་ཐེངས་གཅིག་ལས་ནམ་རྒྱུན་མཚོ་སྟེང་དུ་མི་འོང༌། གཉའ་ཤིང་ནི་ཕྱོགས་གཅིག་ཏུ་མི་སྡོད་པ་ཡིན། ཡིན་ན་ཡང་རུས་སྦལ་དེ་སྟེང་དུ་ལན་གཅིག་འོང་བའི་ཁ་ཐུག་དེ་ལ། གཉའ་ཤིང་གི་བུ་གའི་ནང་དུ་རུས་སྦལ་གྱི་མགྲིན་པ་ཏག་ཚུད་པའི་དུས་ཡོང་བ་ཡིན། དཔེ་དེ་བས་ཀྱང་དལ་འབྱོར་གྱི་མི་ལུས་རིན་པོ་ཆེ་འདི་རྙེད་པར་དཀའ་བ་ཡིན་གསུངས། དེ་ཡང་རྒྱལ་སྲས་ཞི་བ་ལྷས་སྤྱོད་འཇུག་ལས། དེ་ཉིད་ཕྱིར་ན་བཅོམ་ལྡན་གྱིས། །རྒྱ་མཚོ་ཆེར་གཡེངས་གཉའ་ཤིང་གི། །བུ་གར་རུས་སྦལ་མགྲིན་ཆུད་ལྟར། །མི་ཉིད་ཤིན་ཏུ་རྙེད་དཀའ་གསུངས། །ཞེས་གསུངས། ལུང་གང་ནས་གསུངས་ཡོད་རེད་ཟེར་ན། དགའ་བོ་མངལ་དུ་འཇུག་པའི་མདོ་ལས། དགེ་སློང་དག་འཇིག་རྟེན་གྱི་ཁམས་འདི་རྒྱ་མཚོ་ཆེན་པོ་གཅིག་ཏུ་གྱུར་པའི་ནང་ན། རུས་སྦལ་ལོང་བ་ཚེ་ཡུན་རིང་འཚོ་བ་ཞིག་ཡོད་པ་སོགས་རྒྱ་ཆེར་བཀའ་བསྩལ་ནས་རུས་སྦལ་གྱི་མགྲིན་པ་གཉའ་ཤིང་གི་བུ་གར་ཆུད་པར་འགྱུར་བའི་དུས་ནི་སྲིད་ཀྱི། དགེ་སློང་དག་མིར་སྐྱེ་བ་ཐོབ་པ་ནི་དེ་བས་ཀྱང་ཆེས་དཀའ་བར་ང་སྨྲའོ་ཞེས་གསུངས་པ་དང༌། སློབ་དཔོན་ཀླུ་སྒྲུབ་ཀྱིས་ཀྱང༌། རྒྱ་མཚོ་གཅིག་གནས་གཉའ་ཤིང་བུ་ག་དང༌། །རུས་སྦལ་ཕྲད་པ་བས་ཀྱང་དུད་འགྲོ་ལས། །མི་ཉིད་ཆེས་ཐོབ་དཀའ་བས་མི་དབང་གིས། །དམ་ཆོས་སྤྱོད་པས་དེ་འབྲས་མཆིས་པར་མཛོད། །ཅེས་གསུངས་པ་དང༌། དེ་ཙམ་དུ་མ་ཟད་དཔེ་གཞན་ཡང་གྱང་ལོགས་ཀྱི་ཞལ་བ་འཇམ་པོའི་ངོས་ལ། སྲན་མ་སྤར་བ་གང་གཏོར་ན། སྲན་མ་ཆགས་པ་ལས་ཀྱང་དལ་འབྱོར་གྱི་མི་ལུས་རིན་པོ་ཆེ་རྙེད་པར་དཀའ་བ་དང༌། རྒྱ་ཁབ་ཀྱི་མིག་ནམ་མཁའ་ལ་ཡར་བསྟན་ནས། ཡུངས་དཀར་སྤར་མོ་གང་གཏོར་ན་ཁབ་མིག་གི་ནང་དུ་ཡུངས་དཀར་ཚུད་སྲིད་པ་ལས་ཀྱང་དལ་འབྱོར་གྱི་མི་ལུས་རིན་པོ་ཆེ་རྙེད་པར་དཀའ་བ་དང༌། རྔའི་ལོགས་ལ་སྲན་མ་སྤར་བ་གང་གཏོར་ན་རྔའི་ལོགས་ལ་སྲན་མ་བསྡད་སྲིད་པ་ལས་ཀྱང༌། དལ་འབྱོར་མི་ལུས་རིན་པོ་ཆེ་རྙེད་པར་དཀའ་བ་དང༌། ཁབ་ཀྱི་རྩེ་ནམ་མཁའ་ལ་བསྟན་ནས་དེའི་སྟེང་དུ་ཡུངས་དཀར་སྤར་མོ་གང་གཏོར་ན། ཁབ་ཀྱི་རྩེ་ལ་ཡུངས་དཀར་ཆགས་སྲིད་པ་ལས་ཀྱང་དལ་འབྱོར་གྱི་མི་ལུས་རིན་པོ་ཆེ་རྙེད་པར་དཀའ་བ་ཡིན། དེ་ལྟ་བུའི་དཔེ་མང་པོ་ཡོད་པ་དེ་དག་ཐམས་ཅད་ཀྱིས་གཏན་ལ་ཕབ་ནས། དལ་འབྱོར་གྱི་མི་ལུས་རིན་པོ་ཆེ་དེ། དངོས་གནས་དྲང་གནས་རྙེད་པར་དཀའ་བ་རེད་བསམས་ཏེ། རང་གི་རྒྱུད་ཀྱི་ཐོག་ཏུ་སྦྱོར་བ་ཤིན་ཏུ་གལ་ཆེ་བ་ཡིན་གསུང༌། ལྔ་པ་རྙེད་དོན་སྒྲུབ་པར་ནན་གྱིས་གདམས་པ་ནི། དེ་ལྟ་བུའི་དལ་འབྱོར་རྙེད་པར་དཀའ་བ་དེ་རྙེད་པ་ལ་དོན་ག་རེ་བསྒྲུབ་རྒྱུ་ཡོད་རེད་ཟེར་ན། དེ་ཡང་དཔེར་ན་མི་དབུལ་པོ་ཞིག་གིས། འདམ་རྫབ་ཀྱི་ཁྲོད་ནས་ཡིད་བཞིན་གྱི་ནོར་བུ་རིན་པོ་ཆེ་ཞིག་བརྙེས་ནས་དང་པོར་འདམ་རྫབ་རྣམས་ཆུས་གཙང་མ་བྱས་ནས་བཀྲུས། དེའི་རྗེས་སུ་རྒྱ་རེ་ལྟ་བུ་གྱོང་པོས་བྱི་དོར་བྱས། དེའི་རྗེས་སུ་རས་འཇམ་པོ་ཞིག་གིས་བྱི་དོར་བྱས། དེའི་རྗེས་སུ་དར་གོས་ཆེན་གྱིས་བྱི་དོར་བྱས། བྱི་དོར་རིམ་པ་གསུམ་གྱི་བར་བྱས་ཏེ། རྒྱལ་མཚན་གྱི་རྩེ་ལ་བཏགས་ཤིང་ཕྱར་ཏེ་གསོལ་བ་བཏབ་པ་ཡིན་ན༑ ཟས་གོས། ནོར་ལོངས་སྤྱོད། བདེ་སྐྱིད་སྙན་གྲགས་སོགས་གནས་སྐབས་ཀྱི་མཐུན་རྐྱེན་ཐམས་ཅད་སྐད་ཅིག་དེ་ཉིད་ལ་འབད་མེད་དུ་འགྲུབ་ཐུབ་པ་སྲིད་ཀྱི། ཐར་པ་དང་ཐམས་ཅད་མཁྱེན་པའི་གོ་འཕང་རིན་པོ་ཆེ་ཐོབ་པའི་ནུས་པ་ནི་ཡིད་བཞིན་གྱི་ནོར་བུ་རིན་པོ་ཆེ་དེ་ལའང་མེད་པ་ཡིན། ད་རེས་དལ་བ་བརྒྱད། འབྱོར་པ་བཅུ་སྟེ། དལ་འབྱོར་གྱི་ཆོས་བཅོ་བརྒྱད་དང་ལྡན་པ་འདིའི་ཐོག་ནས། རང་གིས་མ་བསྒྲུབས་ན་མ་བསྒྲུབས། སྒྲུབ་པ་ཡིན་ན་ལྷ་དང་བཅས་པའི་འཇིག་རྟེན་གྱིས་མཆོད་པ་འབུལ་བའི་གནས་རྒྱལ་བའི་སྲས་ཞེས་བྱ་བའམ། སྟོན་པ་ཡང་དག་པར་རྫོགས་པའི་སངས་རྒྱས་ཞེས་བྱ་བའི་གོ་འཕང་དེ་ཉིད་ཀྱང་བདེ་བླག་ཏུ་སྒྲུབ་ཐུབ་པའི་ནུས་པ་ཡོད་པ་ཡིན། དེའི་ཕྱིར་ན། སློབ་སྤྲིངས་ལས། གང་ཞིག་ཐོབ་ན་སྐྱེ་བའི་རྒྱ་མཚོ་མཐར་ཕྱིན་ཅིང༌། །བྱང་ཆུབ་མཆོག་གི་ས་བོན་དགེ་བའང་འདེབས་བྱེད་པ། །ཡིད་བཞིན་ནོར་བུ་བས་ཀྱང་ཡོན་ཏན་ཆེས་ལྷག་པའི། །མི་ཉིད་ཐོབ་ནས་སུ་ཞིག་འབྲས་བུ་མེད་པར་བྱེད། །ཅེས་གསུངས་པ་ལྟ་བུ་ཡིན། དེ་ལྟར་མི་དེ་མ་ཐོབ་ན། སེམས་ཅན་གཞན་དག་རྣམས་ཀྱིས་དེ་ལྟར་སྒྲུབ་མི་ཐུབ་པ་ཡིན། དེའི་རྒྱུ་མཚན་དེ་གང་ཡིན་ཟེར་ན། ངན་སོང་གསུམ་ནི། མི་དགེ་བའི་འབྲས་བུ་ལ་ལྷག་པར་སྤྱོད་པ་ཡིན་པས་ཆོས་བྱེད་པའི་ནུས་པ་ག་ནས་ཡོད། བདེ་འགྲོ་ལྷ་ནི་དགེ་བའི་འབྲས་བུ་ལ་ལོངས་སྤྱོད་པ་མ་གཏོགས། གསར་དུ་དགེ་བ་གསོག་པའི་མཐུ་ཆུང་བ་དང༌། དེ་བཞིན་ཤར་ལུས་འཕགས་པོ། ནུབ་བ་ལང་སྤྱོད། བྱང་སྒྲ་མི་སྙན་གསུམ་ནི་ལོངས་སྤྱོད་ཀྱི་ས་པ་ཡིན་པས། ལས་གསར་དུ་གསོག་པའི་མཐུ་ཆུང་བ་ཡིན། དེའི་ཕྱིར་ན་ལྷོ་འཛམ་བུའི་གླིང་པ་འདི་གླིང་གཞན་ཐམས་ཅད་ལས་ཀྱང་མཆོག་ཏུ་གྱུར་པ། ལས་ཀྱི་ས་པ་ཞེས་བྱ་བ་ཡིན་པས། ལས་དགེ་སྡིག་གང་བྱས་ཀྱང་གླིང་གཞན་ལས་སྟོབས་ཆེ་བ་ཡིན་པས།
བདེ་གཤེགས་ལམ་བརྟེན་འགྲོ་བ་འདྲེན་པར་ཆས་གྱུར་པའི། །སེམས་ཀྱི་སྟོབས་ཆེན་མི་ཡིས་རྙེད་པ་གང་ཡིན་པ། །ལམ་དེ་ལྷ་དང་ཀླུ་ཡིས་མི་རྙེད་ལྷ་མིན་དང༌། །མཁའ་ལྡིང་རིག་འཛིན་མི་འམ་ཅི་དང་ལྟོ་འཕྱེས་མིན། །ཞེས་གསུངས་པ་ལྟ་བུ་ཡིན། ད་རེས་རྙེད་པར་དཀའ་བའི་དལ་འབྱོར་གྱི་མི་ལུས་རིན་པོ་ཆེ་འདི་རྙེད། མཇལ་བར་དཀའ་བ་སངས་རྒྱས་ཀྱི་བསྟན་པ་རིན་པོ་ཆེ་དང་མཇལ། འཕྲད་པར་དཀའ་བ་ལམ་མ་ནོར་བར་སྟོན་པའི་བླ་མ་དགེ་བའི་བཤེས་གཉེན་གྱིས་རྗེས་སུ་བཟུང་སྟེ། མདོར་ན་ཡར་འགྲོ་མར་འགྲོའི་སོ་མཚམས། རྟ་ཁ་སྲབ་ཀྱི་སྒྱུར་ཕྱོགས། འདུན་མ་གཏན་ལེགས་དང་གཏན་ཉེས་ཀྱི་སོ་མཚམས། ཁེ་ཉེན་གདམ་ཁ་ཤིན་ཏུ་ཆེ་བའི་སྐབས་སུ། དམ་པའི་ཆོས་རྣམ་པར་དག་པ་ཞིག་མི་སྒྲུབ་པའི་ཐབས་མེད་པ་ཡིན་པས། དེའི་ཚུལ་ནི། རྒྱལ་སྲས་ཆེན་པོ་ཞི་བ་ལྷའི་ཞལ་ནས། དལ་འབྱོར་འདི་ནི་ཤིན་ཏུ་རྙེད་པར་དཀའ། །སྐྱེས་བུས་དོན་གྲུབ་ཐོབ་པར་གྱུར་པ་ལ། །གལ་ཏེ་འདི་ལ་ཕན་པ་མ་བསྒྲུབས་ན། །ཕྱིས་ནས་ཡང་དག་རྙེད་པར་ག་ལ་འགྱུར། །ཞེས་གསུངས་པ་ལྟར་དུ་དལ་བ་བརྒྱད་དང་འབྱོར་པ་བཅུ་ཚང་བའི་མི་ལུས་འདི་ནི་གཞན་གང་ལས་ཀྱང་ཤིན་ཏུ་རྙེད་པར་དཀའ་བ་དང༌། རྙེད་ན་དོན་ཆེ་བ་ནི། སྐྱེས་བུ་ཞེས་བྱ་བ་འདི་རྒྱ་གར་སཾ་སྐྲྀ་ཏའི་སྐད་དུ། པུ་རུ་ཥ། དེ་བོད་སྐད་དུ་བསྒྱུར་ན་སྐྱེས་བུ་སྟེ། དོན་དུ་སྟོབས་སམ་ནུས་པ་ལ་འཇུག་པའི་སྒྲ་ཡིན། སྟོབས་སམ་ནུས་པ་དེ་ལ་རབ་འབྲིང་ཐ་མ་གསུམ་ཡོད་པ་ལ་བརྟེན་ནས། སྐྱེས་བུ་ཆེ་འབྲིང་ཆུང་གསུམ་ཞེས་བྱ་བ་དེ་བྱུང་བ་རེད། དེ་ལྟ་བུའི་ནུས་པ་དང་ལྡན་པའི་དལ་འབྱོར་གྱི་མི་ལུས་ཤིག་ཐོབ་པའི་སྐབས་སུ། སྨྱོན་པ་ལྟ་བུ་ཞིག་ཡིན་ན་མ་གཏོགས་སུས་ཆོས་མི་བྱེད་པའི་ཐབས་མེད་པ་ཡིན་ནའང༌། གལ་སྲིད་སྨྱོན་པ་ལྟ་བུ་ད་རེས་མི་ལུས་འདིའི་སྐབས་སུ་ཕན་པའི་ཆོས་མ་བྱས་པ་ཡིན་ན། སྐྱེ་བ་ཕྱི་མ་རྣམས་སུ་དལ་འབྱོར་གྱི་མི་ལུས་འདི་བླང་ཆོག་ཆོག་མེད་པས་འཁོར་བའི་སྡུག་བསྔལ་ལས་ཤིན་ཏུ་ཐར་བར་དཀའ་བར་གསུངས། རྒྱུ་མཚན་དེ་ལ་བརྟེན་ནས། ད་རེས་དལ་འབྱོར་གྱི་མི་ལུས་རིན་པོ་ཆེ་ལན་གཅིག་ཐོབ་པ་འདི་ལ་སྙིང་པོ་ལེན་པ་ཤིན་ཏུ་གལ་ཆེ་བ་ཡིན།
སྙིང་པོ་ག་འདྲ་ལེན་དགོས་ཀྱི་རེད་ཟེར་ན། ལུས་ལ་གྲུའི་འདུ་ཤེས་བཞག་ནས་འཁོར་བའི་རྒྱ་མཚོ་ལས་ཅི་ཐར་བྱེད་དགོས་པར་གསུངས་ཏེ། དེ་ཡང་དཔེར་ན༑ ཕྱིའི་རྒྱ་མཚོ་ཆེན་པོར་འགྲོ་བ་ལ་གྲུ་ཞིག་མེད་པས་འགྲོ་ཐུབ་ཀྱི་མ་རེད། གྲུ་དེ་མཉན་པ་དང་བཅས་ཆུའི་འགྲམ་དུ་ཚུར་ཡོང་དུས་བྲེལ་ཚུབ་ཚུབ་བྱས་ནས། ཕར་མ་ཕྱིན་པར་གཉིད་ལོག་ནས་བསྡད། གྲུ་དེ་ཕར་སོང་ཚར་བ་དང༌། ཝ་ཡེ་ཟེར་སྐད་བརྒྱབ་ན་ཡང་གྲུ་ཚུར་ཡོང་གི་མ་རེད་ལ། རང་ཆུ་ལས་བརྒལ་ནས་འགྲོ་ཐུབ་ཀྱི་མ་རེད། དཔེ་དེ་བཞིན་དུ་ད་རེས་དལ་འབྱོར་གྱི་མི་ལུས་ཀྱི་གྲུ་གཟིངས། འཁོར་བའི་སྡུག་བསྔལ་གྱི་རྒྱ་མཚོ་ཆེན་པོ་ལས་ཕར་བརྒལ་ཐུབ་པ་འདི་ཐོབ་པའི་སྐབས་སུ། མི་ཚེ་ས་ཟད་རྡོ་ཟད་ལ་བཏང་ནས། ཉིན་མོར་རྣམ་གཡེང་དང༌། མཚན་མོ་ཡང་གཉིད་འབའ་ཞིག་གི་ངང་དུ་ལོ་དང་ཟླ་བ་ཐམས་ཅད་རྫོགས་ཚར་ཏེ། ཉིན་གཅིག་ཤི་རན་པའི་གནས་སྐབས་སུ། ཨ་ཁ་གང་དྲག་བསམས་ནས་མཆི་མ་ཕྲུལ་ཕྲུལ་ཞིག་གཏང་རྒྱུ་མ་གཏོགས་གཞན་གང་ཡང་མེད་པས། དེའི་ཕྱིར་ན།
མི་ཡི་གྲུ་ལ་བརྟེན་ནས་ནི། །སྡུག་བསྔལ་ཆུ་བོ་ཆེ་ལས་སྒྲོལ། །གྲུ་འདི་ཕྱིས་ནས་རྙེད་དཀའ་བས། །རྨོངས་པ་དུས་འདིར་གཉིད་མ་ལོག །ཅེས་གསུངས་པ་ཡིན། དེ་བཞིན་དུ་ལུས་ལ་རྟའི་འདུ་ཤེས་བཞག་ནས་འཁོར་བ་སྡུག་བསྔལ་གྱི་འཕྲང་ལས་ཅི་ཐར་དགོས་པ་གསུངས་ཏེ། དེ་ཡང༌། དཔེར་ན་འཕྲང་རིང་པོ་ཞིག་ལ་འགྲོ་བ་ལ་རྟ་ཞིག་དགོས་པ་རེད། རྟ་ཤུགས་དང་ལྡན་པ་ཞིག་རང་ལ་ཡོད་པའི་སྐབས་སུ་རྟ་དེ་ཕར་བཏང་ནས། གཉིད་ལོག་ནས་བསྡད། རྟ་དེ་སྟོར་ཚར་བ་དང༌། འཕྲང་དེ་ལ་འགྲོ་ཐུབ་ཀྱི་མ་རེད། དཔེ་དེ་བཞིན་དུ། ད་རེས་དལ་འབྱོར་གྱི་མི་ལུས་འདི་ནི་རྟ་མཆོག་དང་འདྲ་བ་རེད། རྟའི་མཆོག་ཏུ་གྱུར་པ་ལྟ་བུའི་མི་ལུས་འདི་འདྲ་ཞིག་ཐོབ་པའི་སྐབས་སུ། ཁམས་གསུམ་འཁོར་བ་སྡུག་བསྔལ་གྱི་འཕྲང་ཆེན་པོ་འདི་ལས་ཕར་ཐར་པའི་ཆེད་དུ་འགྲོ་བ་ཡིན་ན། འཁོར་བ་སྡུག་བསྔལ་གྱི་འཕྲང་ལས་ཐར་བ་ཡིན་ཀྱང༌། བག་མེད་དུ་བསྡད་ན་ཕན་པ་མེད་པ་ཡིན་པས།
མི་ལུས་གཙང་མའི་རྟ་ཞོན་ནས། །འཁོར་བའི་སྡུག་བསྔལ་འཕྲང་ལས་བྲོས། །ཞེས་གསུངས་པའི་དོན་ཡང་དེ་ལྟ་བུ་རེད། ལུས་ལ་གཡོག་གི་འདུ་ཤེས་བཞག་ནས་ཐར་པ་ཐམས་ཅད་མཁྱེན་པའི་ལམ་དགེ་བའི་ལས་ལ་བཀོལ་དགོས་པར་གསུངས་ཏེ། དེ་ཡང༌། དཔེར་ན། མི་ཚང་ཕྱུག་པོ་ཞིག་ལ་གཡོག་པོ་ཞིག་ཡོད་ན་དེ་ལ་ལྟོ་ཡང་ཡག་པོ་དང༌། གོས་ཀྱང་ཡག་པོ་བསྐོན། ལས་ཀ་ཡང་ཡག་པོ་བཀོལ་ན། གཡོག་པོ་དེས་གོ་ཆོད་པ་རེད། གལ་ཏེ་གཡོག་པོ་དེ་ལ་གླ་སོགས་སྤྲད་ཀྱང་ལས་ཀ་ལ་མ་བཀོལ་བར་པཱ་ལང་་་་་་་་་རྒྱ་གར་སྐད་ཉལ་ཁྲིའི་མིང༌། སྒང་ལ་བསྙལ་ནས་ཉལ་དུ་བཅུག་ན། གཡོག་པོའི་གོ་མ་ཆོད་པ་རེད། དཔེ་དེ་བཞིན་དུ་ད་ལྟ་ང་རང་ཚོའི་ལུས་འདི་གཡོག་དང་འདྲ་བ་དང༌། སེམས་ནི་རྒྱལ་པོ་དང་འདྲ་བ་ཡིན་པས། ལུས་གཡོག་དང་འདྲ་བ་དེ་སྡིག་པ་མི་དགེ་བའི་ལས་ལ་བཀོལ་ན་ཤིན་ཏུ་ནོར་ཚབས་ཆེན་པོ་འབྱུང་ན་ཡང༌། དཀར་པོ་དགེ་བའི་ལས་ལ་ཉིན་དང་མཚན་དུ་བར་མེད་པར་བཀོལ་དགོས་པ་ཡིན། གཡོག་ལ་གླ་དང༌། རྔན་པ་སྤྲད་པ་ལྟར་དུ་ལུས་འདི་ལ་ཡང་ལྟོ་གོས་ཀྱང་སྤྲད། ཆོས་ཀྱི་ཕྱོགས་སུ་ཡག་པོ་བྱས་ནས་བཀོལ་བ་ཡིན་ན་ཤིན་ཏུ་ཕན་ཐོགས་ཆེན་པོ་འབྱུང་བ་རེད། དེའི་ཕྱིར་ན།
མི་འོ་ཅོག་གི་ལུས་འདི་ནི། །བཀོལ་བར་བྱ་བ་ཉིད་དུ་ཟད། །ཅེས་གསུངས་པ་ཡིན། དེར་མ་ཟད་ཁམས་སྤྲུལ་ཀུན་དགའ་བསྟན་འཛིན་གྱི་ཕྱག་ཆེན་སྔོན་འགྲོའི་ཁྲིད་རྒྱས་པའི་ནང་ལ། དལ་འབྱོར་གྱི་མི་ལུས་རིན་པོ་ཆེ་འདི་ཉིད་མ་ཐོབ་པའི་སྐྱོན་བཞི། ཐོབ་པའི་ཡོན་ཏན་བཞི། དལ་འབྱོར་ཆུད་ཟོས་སུ་བཏང་བའི་ཉེས་པ་བཞི། དལ་འབྱོར་ཆུད་ཟོས་སུ་མི་གཏོང་བའི་ཐབས་ལྔ། དོན་ལ་ཐར་པ་བྱང་ཆུབ་བསྒྲུབ་དགོས་པའི་རྒྱུ་མཚན་དྲུག་ལ་སོགས་པའི་དབྱེ་བ་མང་པོ་ཡོད་ནའང༌། བློ་རྣམ་དཔྱོད་ལྡན་པ་རྣམས་ཀྱིས་ཁྲིད་ཡིག་རྒྱས་པ་ལ་གཟིགས་པས་ཆོག་ལ། ད་ལམ་རྒྱས་བཤད་ཞུ་བའི་དུས་ཚོད་མ་ཁོམ།
མདོར་ན་དལ་འབྱོར་གྱི་མི་ལུས་རིན་པོ་ཆེ་འདི་ཉིད་སྟོང་ལོག་བྱེད་པའི་སྐྱོན་བཞི་དང༌། དལ་འབྱོར་གྱི་མི་ལུས་རིན་པོ་ཆེ་ཐོབ་དུས་གཏན་དོན་བསྒྲུབ་དགོས་པའི་རྒྱུ་མཚན་བཞི་ཡོད། དེ་ལ་དང་པོ་བཞི་ནི། དལ་འབྱོར་གྱི་མི་ལུས་རིན་པོ་ཆེ་ཐོབ་ནས་ཆོས་མི་བྱེད་པ་ནི་སྲོག་མ་ཆད་ཀྱང་རོ་དང་འདྲ། དལ་འབྱོར་ཐོབ་ནས་ཆོས་མི་བྱེད་པ་ནི་འདྲེས་མ་ཁྱེར་ཀྱང་སྨྱོན་པ་དང་འདྲ། དལ་འབྱོར་ཐོབ་ནས་ཆོས་མི་བྱེད་པ་ནི་སུག་བཞི་མ་བཙུགས་ཀྱང་དུད་འགྲོ་དང་འདྲ། དལ་འབྱོར་ཐོབ་ནས་ཆོས་མི་བྱེད་པ་ནི་དབུགས་མ་ཆད་ཀྱང་ས་རྡོའི་བེམ་པོ་དང་འདྲ་གསུངས། དེ་ལ་དང་པོ་དལ་འབྱོར་གྱི་མི་ལུས་རིན་པོ་ཆེ་ཐོབ་ནས་ཆོས་མི་བྱེད་པ་ནི་སྲོག་མ་ཆད་ཀྱང་རོ་དང་འདྲ་བ་ནི། དབུགས་ཡོད་པ་དེ་ལ་མི་ཞེས་བྱ་བ་དང༌། དབུགས་ཆད་པ་དེ་ལ་རོ་ཞེས་བྱ་བ་ཡིན་ལ། དབུགས་ཡོད་པའི་མི་དེས་ནི་དབུགས་ཡོད་པའི་ལས་དོན་ལྡན་ཞིག་བྱ་དགོས་པས། དལ་འབྱོར་གྱི་མི་ལུས་འདི་ཐོབ་པའི་སྐབས་སུ་གཏན་གྱི་འདུན་མ་དམ་པའི་ཆོས་མ་བྱས་ན། དབུགས་ཤིག་ཡོད་ནའང་དོན་དུ་རོ་དང་ཁྱད་པར་གང་ཡང་མེད་པ་ལྟ་བུ་དང༌། གཉིས་པ་འདྲེས་མ་ཁྱེར་ཀྱང་སྨྱོན་པ་དང་འདྲ་བ་ནི། སྨྱོན་པ་ཞེས་བྱ་བ་ནི་རྒྱུད་འདྲེས་བསླད་ཚར་བ་ཡིན་པས། རང་གིས་རང་ལ་གནོད་པ་འབའ་ཞིག་བྱེད་པ་དང༌། ཕྱིན་ཅི་ལོག་འབའ་ཞིག་བྱེད་པ་ཡིན་ལ། ད་ལྟར་ང་རང་ཚོ་དལ་འབྱོར་གྱི་མི་ལུས་ཐོབ་པའི་སྐབས་སུ་ཆོས་ཤིག་སྒྲུབ་ཐུབ་པ་ཡིན་ན་རིག་ཚོ་ཟིན་པ་ཡིན་ན་ཡང༌། གལ་སྲིད་ཚེ་རབས་གཏན་དུ་གནོད་པའི་ཆོས་མིན་གྱི་བྱ་བ་འབའ་ཞིག་སྤྱོད་པར་གྱུར་པ་ནི། འདྲེས་མ་ཁྱེར་ཀྱང་སྨྱོན་པ་དང་འདྲ། གསུམ་པ་སུག་བཞི་ས་ལ་མ་བཙུགས་ཀྱང་དུད་འགྲོ་དང་འདྲ་བ་ནི། མི་དང་དུད་འགྲོའི་དབྱེ་བ་ནི་རྐང་པ་གཉིས་ས་ལ་བཙུགས་པ་ལ་མི་དང༌། རྐང་ལག་བཞི་ས་ལ་བཙུགས་པ་དེ་ཚོ་ལ་དུད་འགྲོ་ཞེས་བཤད་ཀྱང༌། མི་རྐང་པ་གཉིས་བཙུགས་ནས་འགྲོ་བ། དལ་འབྱོར་གྱི་མི་ལུས་ཐོབ་པ་འདི་ཚོས། ཆོས་མི་བྱེད་ན། དོན་དུ་སུག་བཞི་ས་ལ་མ་བཙུགས་ཀྱང་དུད་འགྲོ་དང་ཁྱད་པར་གང་ཡང་མེད་པ་ཡིན། བཞི་པ་དབུགས་མ་ཆད་ཀྱང་བེམ་པོ་དང་འདྲ་བ་ནི། སའམ་རྡོ་ལ་སོགས་པའི་བེམ་པོ་ཚོ་ལ་དགའ་རྒྱུ་དང༌། སྡུག་རྒྱུའི་བསམ་བློ་གང་ཡང་མེད་པ་ཡིན་ཞིང༌། མི་ནི་ལེགས་ཉེས་ཀྱི་བླང་དོར་འབྱེད་ཐུབ་པའི་བློ་རྣམ་དཔྱོད་དང་ལྡན་པ་ཞིག་ལ། མི་ལུས་ཐོབ་ནས་དམ་པའི་ཆོས་མི་བྱེད་པ་དེ། དབུགས་མ་ཆད་ཀྱང་ས་དང་རྡོ་སོགས་བེམ་པོ་དང་ཁྱད་པར་གང་ཡང་མེད་པ་ཡིན་པས། དབུགས་མ་ཆད་ཀྱང་ས་རྡོ་དང་འདྲ་གསུངས།
གཉིས་པ་དལ་འབྱོར་གྱི་མི་ལུས་རིན་པོ་ཆེ་ལན་གཅིག་ཐོབ་པ་འདིའི་སྐབས་སུ་གཏན་གྱི་དོན་དག་བསྒྲུབ་དགོས་པའི་རྒྱུ་མཚན་བཞི་ཡོད། དེ་གང་ཡིན་ཟེར་ན། གྲུ་ཡོད་དུས་ཆུ་བོའི་ཕ་རོལ་ཏུ་བརྒལ་དགོས་པ། དཔའ་བོའི་དཔུང་ཚོགས་དུས་དགྲ་འདུལ་དགོས་པ། ནམ་ཟླ་དྲོས་དུས་ས་བོན་ཅི་ཐེབས་དགོས་པ། རིན་པོ་ཆེའི་གླིང་དུ་བསླེབས་དུས་ཡིད་བཞིན་གྱི་ནོར་བུ་ལེན་དགོས་པ་དང་བཞི། དེའི་དང་པོ་ནི། དཔེར་ན་ཆུ་བོ་ཆེན་པོ་གངྒཱ་ལྟ་བུ་ཞིག་གི་ཕ་རོལ་ཏུ་འགྲོ་དགོས་ན། གྲུ་དེ་ཚུར་ཡོང་དུས་གཉིད་ལོག་ནས་བསྡད་པ་མ་ཡིན་པར། གྲུ་ཡོད་པའི་སྐབས་སུ་གྲུའི་ནང་དུ་ཞུགས་དགོས་པ་ཡིན། དེ་བཞིན་དུ་དལ་འབྱོར་གྱི་མིའི་ལུས་རྟེན་གྲུ་གཟིངས་ལྟ་བུ་འདི་ཡོད་པའི་སྐབས་སུ། འཁོར་བ་སྡུག་བསྔལ་གྱི་རྒྱ་མཚོ་ལས་ཕར་བརྒལ་ཏེ། ཐར་པ་བྱང་ཆུབ་ཀྱི་གླིང་དུ་སླེབ་ཐུབ་ཐབས་བྱེད་དགོས་པ་དང༌། གཉིས་པ་དཔའ་བོའི་དཔུང་ཚོགས་པའི་སྐབས་སུ་དགྲ་འདུལ་དགོས་པ་ནི། དཔེར་ན་རང་ལ་སྡང་བར་བྱེད་པའི་དགྲ་གདུག་པ་ཅན་ཞིག་ཡོད་ན། དགྲ་དེ་འདུལ་བའི་དུས་ཚོད་དེ། དམག་མི་སྟོང་ཕྲག་གཉིས་གསུམ་ཞིག་རང་ལ་རོགས་རམ་ཡོད་པའི་སྐབས་སུ་དགྲ་དེ་འདུལ་དགོས་པ་རེད། དམག་མི་སྟོང་གཉིས་གསུམ་ཞིག་ཡོད་པའི་སྐབས་སུ་ཕར་ཡེངས་ཚུར་ཡེངས་བྱས་ནས་དགྲ་དེ་མ་བཏུལ་ན། དམག་མི་ཚང་མ་ཕར་གྱེས་ཚར་བའི་སྐབས་སུ་རང་གཅིག་པུས་དགྲ་དེ་འདུལ་མི་ཐུབ་པ་རེད། དེ་བཞིན་དུ་ལས་དང་ཉོན་མོངས་པའི་དགྲ་ཐམས་ཅད་འདུལ་བར་བྱེད་པ་ལ། ད་རེས་དལ་འབྱོར་གྱི་མི་ལུས་འདི་ཐོབ་པའི་སྐབས་སུ་དགྲ་དེ་འདུལ་མ་ཐུབ་ན། སྐྱེ་བ་ཕྱི་མ་ལ་ལས་དང་ཉོན་མོངས་པ་དེ་དག་ཁ་ཇེ་རྒྱལ་དུ་སོང་ནས་འདུལ་མི་ཐུབ་པ་དང༌། དེའི་ཕྱིར་ན་དཔའ་བོའི་དཔུང་ཚོགས་དུས་དགྲ་འདུལ་དགོས་པ་ལྟ་བུ་ཡིན། གསུམ་པ་ནམ་ཟླ་དྲོས་དུས་ས་བོན་ཅི་ཐེབས་བྱེད་དགོས་པ་ཡིན། དཔེར་ན་འཇིག་རྟེན་པ་རྣམས་དཔྱིད་ཀ་ཟླ་བ་གཉིས་པ། གསུམ་པ། བཞི་པ་སྟེ། དཔྱིད་ཟླ་གསུམ་ལ་སོ་ནམ་བྱས། ཟླ་བ་ལྔ་པ། དྲུག་པ། བདུན་པ་གསུམ་ལ་ཞིང་དེ་ཡར་སྐྱེ། ཟླ་བ་བརྒྱད་པ། དགུ་པ། བཅུ་པ་སྟེ། སྟོན་ཟླ་གསུམ་ལ་འབྲས་བུ་ཚུར་སྡུད་པ་ཡིན། དཔྱིད་ཀ་དེར་ཕར་ས་བོན་མ་བཏབ་ན། སྟོན་ཀར་ཚུར་འབྲས་བུ་བསྡུ་རྒྱུ་མི་འབྱུང༌། སྟོན་ཀར་ཚུར་འབྲས་བུ་བསྡུ་རྒྱུ་མ་བྱུང་ན། ལོ་གཅིག་དེ་ཉིད་ལ་ལྟོགས་རི་ལ་ཤི་འགྲོ་བ་རེད། དཔེ་དེ་བཞིན་དུ་ད་རེས་དལ་འབྱོར་གྱི་མི་ལུས་རིན་པོ་ཆེ་འདི་ཐོབ་པའི་སྐབས་སུ་དམ་པའི་ཆོས་ཀྱི་སོ་ནམ་ཐོས་བསམ་སྒོམ་གསུམ་ཞིག་བྱེད་མ་ཐུབ་ན། དལ་འབྱོར་གྱི་མི་ལུས་འདི་དང་ཕར་བྲལ་ནས་སྐྱེ་བ་ཕྱི་མར་དུད་འགྲོ་ལྟ་བུ་སུག་བཞི་ས་ལ་བཙུགས་ནས་འགྲོ་བ་དེ་འདྲར་སྐྱེ་བའི་གནས་སྐབས་སུ། བྱེད་རྒྱུའི་བློ་ཡང་མི་ཁུག །བྱེད་ཀྱང་མི་ཐུབ་པ་ཡིན། དེའི་ཕྱིར་ན་ནམ་ཟླ་དྲོས་དུས་ས་བོན་འདེབས་དགོས་པ་ལྟ་བུ་ཡིན། བཞི་པ་རིན་པོ་ཆེའི་གླིང་དུ་བསླེབས་དུས་རིན་པོ་ཆེ་ལེན་དགོས་པ་ནི། དཔེར་ན། ཡིད་བཞིན་ནོར་བུའི་གནས་རྒྱ་མཚོའི་གླིང་ལ་དཀའ་ངལ་མང་པོ་བརྒྱབ་ནས་བསླེབས་དུས། ནོར་བུའི་རིགས་རྡོ་རྗེ་ཕ་ལམ། ཨིནྡྲ་ནཱི་ལ། མར་གད། བཻཌཱུརྻ། དུང༌། མན་ཤེལ། བྱུ་རུ། གསེར། དངུལ་ལ་སོགས་པ་གང་ལ་གང་དགོས་པ་བླང་ཆོག་ཆོག་ཡོད་པ་དེ། ཕར་གཡེང་ཚུར་གཡེང་ལ་མགོ་བོ་འཁོར་ནས་མ་བླངས་པར། དེ་ནས་རོགས་པ་ཚང་མས་རིན་པོ་ཆེའི་དོ་ཆས་བརྒྱབ་ནས་ལོག་རན་པའི་སྐབས་སུ་རང་ལ་རིན་པོ་ཆེ་གང་ཡང་འཁྱེར་རྒྱུ་མེད་པར་ལོག་ཡོང་བ་དང་འདྲ་བ་ནི། ད་རེས་དལ་འབྱོར་གྱི་མི་ལུས་ཐོབ། སངས་རྒྱས་ཀྱི་བསྟན་པ་དར་བའི་ས་ཕྱོགས་སུ་སྐྱེས། བླ་མ་དགེ་བའི་བཤེས་གཉེན་གཅིག་ལས་གཅིག་བཟང་བ་མང་པོ་ལ་བཀའ་ཆོས་ཞུ་རྒྱུ་ཡོད་པ། རང་གི་ཉམས་སུ་ལེན་རྒྱུ་ཡོད་པའི་གནས་སྐབས་སུ་ཉམས་ལེན་བྱེད་མ་ཐུབ་ན། དལ་འབྱོར་གྱི་མི་ལུས་ལན་གཅིག་ཙམ་ཐོབ་པ་འདི་ཡང་སྟོང་ལོག་དང་ཆུད་ཟོས་སུ་གྱུར་པ་ཡིན། དེ་ཡང་བྱང་ཆུབ་སེམས་དཔའི་སྤྱོད་འཇུག་ལས།
འདི་འདྲའི་དལ་བ་ཐོབ་གྱུར་ནས། །བདག་གིས་དགེ་གོམས་མ་བྱས་ན༑ །འདི་ལས་བསླུས་པའང་གཞན་མེད་དེ། །འདི་ལས་རྨོངས་པའང་གཞན་མེད་དོ། །ཞེས་གསུངས་པ་ལྟ་བུ་ཡིན། གལ་སྲིད་དལ་འབྱོར་གྱི་མི་ལུས་ཐོབ་པའི་གནས་སྐབས་སུ་རང་གིས་ཉམས་ལེན་ཡག་པོ་ཞིག་བྱེད་ཐུབ་པ་ཡིན་ན། རིན་པོ་ཆེའི་གླིང་ནས་སྟོང་ལོག་ཏུ་མ་སོང་བ་དང་འདྲ་བ་ཡིན་པས། དེའི་ཕྱིར་ན་རིན་པོ་ཆེའི་གླིང་དུ་བསླེབས་དུས་རིན་པོ་ཆེ་ལེན་དགོས་པ་ལྟ་བུ་ཡིན། མདོར་ན་ད་རེས་དལ་འབྱོར་གྱི་མི་ལུས་རིན་པོ་ཆེ་འདི་ཐོབ་པའི་སྐབས་སུ་རང་གིས་ཧུར་ཐག་བྱས་ནས་དམ་པའི་ཆོས་ཤིག་སྒྲུབ་ཐུབ་ན་ནི། སངས་རྒྱས་ཀྱི་གོ་འཕང་རིན་པོ་ཆེ་ཡང་འདིའི་ཐོག་ནས་འགྲུབ་པ་ཡིན་ལ། རང་གིས་སྒྲུབ་མ་ཐུབ་ན་ནི། འཁོར་བ་སྡུག་བསྔལ་གྱི་འཕྲང་ལས་ཐར་ཐབས་མེད་པ་དང༌། འཁོར་བར་མཐའ་མེད་ཀྱང་འདིའི་ཐོག་ནས་བྱེད་པ་ཡིན་པས། དེའི་ཕྱིར་ན།
ལེགས་ན་ཐར་པའི་གྲུ་གཟིངས་ལུས་འདི་ཡིན། །ཉེས་ན་འཁོར་བའི་གཏིང་རྡོ་ལུས་འདི་ཡིན། །དགེ་སྡིག་ཀུན་གྱི་གཡོག་པོ་ལུས་འདི་ཡིན། །ཞེས་གསུངས་པ་དང༌། གཞན་ཡང༌།
མི་ལུས་རིན་ཆེན་ཐོབ་པ་འདི། །ནོར་བུ་རྙེད་པའི་དོ་མ་ཡིན། །སྐྱོ་ཤས་མེད་པའི་མི་རྣམས་ཀྱིས། །སྟོང་ཟད་བྱེད་པར་མཐོང་ལགས་སམ། །ཞེས་དང༌། ཨོ་རྒྱན་གྱི་སློབ་དཔོན་ཆེན་པོ་གུ་རུ་རིན་པོ་ཆེའི་ཞལ་ནས་ཀྱང༌། ཡང་ཡང་རྙེད་དཀའ་ཨུ་དུམ་ཝ་ར་འདྲ། །རྙེད་པ་དོན་ཆེ་ཡིད་བཞིན་ནོར་ལས་ལྷག །ཅེས་དང༌།
དལ་འབྱོར་རྙེད་པ་ཉིན་མོའི་སྐར་མ་ལ། །ད་རེས་ལན་གཅིག་སྟོང་ཟད་བྱེད་དུ་འཕང༌། །ཕྱིས་ནས་གར་འགྲོ་རང་དབང་ཅི་ཆ་ཡོད། །དེ་བས་སྙིང་པོ་དུས་འདིར་བླངས་ན་ལེགས། །ཞེས་གསུངས་པ་དང༌།
ད་རེས་ཕུན་ཚོགས་རྐྱེན་ཀུན་འཛོམ་དུས་འདིར། །བརྩོན་འགྲུས་དྲག་པོས་སྲིད་ལས་འདའ་བར་མཛོད། །ཅེས་དང༌། ཕ་རྒན་དམ་པ་སངས་རྒྱས་ཀྱི་ཞལ་ནས་ཀྱང༌།
ད་རེས་མ་བསྒྲུབས་ཕྱིས་ནས་ཅི་ཞིག་བྱ། །དུས་བརྒྱའི་ཟ་མ་ལན་གཅིག་དིང་རི་བ། །ཞེས་གསུངས་པ་དང༌། ས་སྐྱའི་རྗེ་བཙུན་གྲགས་པ་རྒྱལ་མཚན་གྱི་ཞལ་ནས་ཀྱང༌།
དལ་འབྱོར་རྙེད་པར་དཀའ་ལུགས་ལ། །རྙེད་དུས་སྙིང་པོ་མི་ལེན་པར། །དོན་མེད་ཚེ་འདིའི་བྱ་བཞག་བསྒྲུབས། །སྟོང་ཟད་བྱེད་རྣམས་ཐེ་ལེ་ལེ། །ཞེས་གསུངས་པ་དང༌། རྗེ་ཕག་མོ་གྲུ་པའི་ཞལ་ནས།
ཐམས་ཅད་མི་ཁོམ་རང་བཞིན་ལས། །དལ་འབྱོར་འཛོམས་པ་ཆེས་ཀྱང་དཀོན། །དེ་བས་ཆོས་ལ་འདུན་པ་དཀོན། །བུ་སྐལ་ལྡན་ཀུན་མདོ་མེད་མ་སོང་མཛོད། །ཅེས་གསུངས་པ་དང༌། རྗེ་ཀརྨ་པ་དུས་གསུམ་མཁྱེན་པའི་ཞལ་ནས།
མི་ཁོམ་འདི་ས་ཡི་རྡུལ་བཞིན་མང༌། །དལ་འབྱོར་འདི་རིན་ཆེན་ལྟ་བུར་དཀོན། །འདིར་མི་དགེ་སྤྱོད་པ་ཤིན་ཏུ་ནོར། །ཞེས་དང༌། ཀརྨ་པ་མི་བསྐྱོད་རྡོ་རྗེའི་ཞལ་ནས།
སྔོན་ཡང་འཁོར་བའི་སྡུག་བསྔལ་མྱངས། །ད་ཡང་སྡུག་བསྔལ་གྱི་སྔ་གྲབས་བྱེད། །ད་ལྟར་མི་ལུས་ཐོབ་འདུག་ཀྱང༌། །མཚམས་འདི་རུ་ནོར་ས་ཆེན་པོ་ཡོད། །ཅེས་གསུངས་པ་དང༌། རྗེ་འབྲི་གུང་པ་སྐྱོབ་པ་རིན་པོ་ཆེ་འཇིག་རྟེན་གསུམ་གྱི་མགོན་པོའི་ཞལ་ནས་ཀྱང༌།
ལུས་འདི་ཕྱིས་ནས་ག་ལ་རྙེད། །འདི་སྟོང་ཟད་ཕོད་དམ་མི་ཕོད་ལྟོས། །ཞེས་གསུངས་པ་དང༌། རྗེ་སྟག་ལུང་ཐང་པའི་ཞལ་ནས།
དལ་བའི་རྐྱེན་འདི་རྒྱུ་རྐྱེན་ཕུན་ཚོགས་ཀྱང༌། །སྙིང་པོ་མི་ལེན་རིན་ཆེན་རྒྱང་དུ་བསྲིངས། །ཞེས་དང༌། སྟག་ལུང་སངས་རྒྱས་དབོན་གྱི་མཁའ་འགྲོའི་གདུང་གླུ་ལས།
ཀྱེ་མ་མི་ལུས་ཐོབ་གདའ་ཡང༌། །སྡིག་པའི་ལས་ལ་འབད་ཅིང་འབུང༌། །བསམ་རླག་འགོང་པོ་འདི་རྣམས་ཀུན། །སྙིང་རེ་རྗེ་སྟེ་ཉན་མཁན་མེད། །ཅེས་གསུངས་པ་དང༌། ཆོས་རྗེ་འགྲོ་བའི་མགོན་པོ་གཙང་པ་རྒྱ་རས་པ་ཆེན་པོའི་ཞལ་ནས་ཀྱང༌།
དལ་འབྱོར་ཐོབ་ནས་ཆོས་མེད་པོ། །གསེར་གླིང་ཕྱིན་ནས་སྟོང་ལོག་མཁན། །རང་ངན་སོང་དུ་ལྷུང་ན་མི་འགྱོད་དམ། །མི་དད་མེད་རྣམས་ལ་འཕྲིན་དེ་སྐྱོལ། །ཞེས་གསུངས་པ་དང༌། རྗེ་ཙོང་ཁ་པ་བློ་བཟང་གྲགས་པའི་ཞལ་ནས་ཀྱང༌།
དལ་བའི་རྟེན་འདི་ཡིད་བཞིན་ནོར་ལས་ལྷག །འདི་འདྲ་རྙེད་པ་ད་རེས་ཙམ་ཞིག་ཡིན། །རྙེད་དཀའ་འཇིག་སླ་ནམ་མཁའི་གློག་དང་འདྲ། །ཚུལ་འདི་བསམས་ནས་འཇིག་རྟེན་བྱ་བ་ཀུན། །སྦུད་པ་འཕྱར་བ་བཞིན་དུ་རྟོགས་གྱུར་ནས། །ཉིན་མཚན་ཀུན་ཏུ་སྙིང་པོ་ལེན་པ་དགོས། །རྣལ་འབྱོར་ངས་ཀྱང་ཉམས་ལེན་དེ་ལྟར་བགྱིས། །ཐར་འདོད་ཁྱེད་ཀྱང་དེ་བཞིན་བསྐྱང་འཚལ་ལོ། །ཞེས་པ་ལ་སོགས་ཏེ། མདོར་ན་བཀའ་གསར་རྙིང༌། གྲུབ་མཐའ་འདྲ་མི་འདྲ་དེ་དག་ཐམས་ཅད་ཀྱིས་ཀྱང་མགྲིན་གཅིག་དང་དབྱངས་གཅིག་ཏུ་དལ་འབྱོར་གྱི་མི་ལུས་རིན་པོ་ཆེ་ལན་གཅིག་ཐོབ་པ་འདི་ཤིན་ཏུ་རྙེད་པར་དཀའ་བ། རྙེད་ན་དོན་ཆེ་བ་དང༌། དོན་ཆེ་བའི་ལུས་རྟེན་འདི་སྟོང་ལོག་དང་ཆུད་ཟོས་སུ་མ་སོང་བར། དམ་པའི་ཆོས་སྒྲུབ་པ་ལ་ནན་ཏན་དུ་འབད་དགོས་པར་གདམ་པའི་རྡོ་རྗེའི་མགུར་དང༌། ལུང་འདྲེན་ལ་སོགས་པ་མང་པོར་ཡོད་པ་དེ་དག་ཐམས་ཅད་ཀྱང་དོན་སྙིང་པོ་ནི་གཅིག་ཏུ་བབ་འགྲོ་བ་ཡིན།
དེ་ལྟར་དལ་འབྱོར་གྱི་མི་ལུས་རྙེད་པར་དཀའ་བ་འདི་ཉིད་རང་གིས་ཡང་དང་ཡང་དུ་བསྒོམས་ནས་འབྱོངས་པའི་ཚད་དེ་ག་འདྲ་ཞིག་ཡོང་གི་རེད་ཟེར་ན། རྒྱལ་བ་རྒོད་ཚང་པ་ཆེན་པོའི་ཞལ་ནས།
དོན་མེད་བྱ་བ་མི་བྱེད་ཅིང༌། །ཉིན་མཚན་དགེ་བའི་ལས་ལ་བརྩོན། །སྡིག་པའི་གྲོགས་པོ་སྤོང་བ་གསུམ། །དལ་འབྱོར་རྙེད་དཀའ་བསྒོམས་ན་འོང༌། །ཞེས་གསུངས་པས། དོན་མེད་བྱ་བ་མི་བྱེད་ཅིང་ཞེས་པ་ནི། དལ་འབྱོར་གྱི་ཆོས་བཅོ་བརྒྱད་དང་ལྡན་པའི་མི་ལུས་འདི་ཐོབ་པའི་གནས་སྐབས་སུ། དོན་མེད་ཀྱི་བྱ་བ་ཕར་གཡེང༌། ཚུར་གཡེང༌། ཕར་འཚོགས། ཚུར་འཚོགས། ཕར་བཤད། ཚུར་བཤད་ཀྱིས་དེ་རིང་གི་དུས་ཚོད་དེ་ཡང་འཕྲོ་བརླག་སོང༌། སང་ཉིན་གྱི་དུས་ཚོད་དེ་ཡང་འཕྲོ་བརླག་སོང་ནས་ཡེང་མ་ལམ་གྱི་ངང་དུ་མི་ཚེ་སྟོང་ཟད་དུ་འགྲོ་བ་དེ་ཚོ་ནི། དོན་མེད་ཀྱི་བྱ་བ་ཡིན། འོ་ན་དོན་མེད་ཀྱི་བྱ་བ་མི་བྱེད་ན། དོན་ཡོད་པའི་བྱ་བ་དེ་ག་འདྲ་ཞིག་བྱ་དགོས་ཀྱི་རེད་ཟེར་ན། ཉིན་མཚན་དགེ་བའི་ལས་ལ་བརྩོན་གསུངས་པས། མདོར་ན་ཐར་པ་ཆ་མཐུན་གྱི་དགེ་བའི་ཆོས་ལྔ་དང་ལྡན་པ་ཞིག་ཉམས་སུ་ལེན་དགོས་པ་ཡིན། དེ་ཡང་ཐར་པ་ཆ་མཐུན་གྱི་ཆོས་ལྔ་ནི། དབང་པོའི་སྒོ་སྡོམ་པ། ཟས་ཀྱི་ཚོད་རིག་པ། ནམ་གྱི་ཆ་སྟོད་སྨད་ལ་མི་ཉལ་བ། ཚུལ་ཁྲིམས་དང་ལྡན་པ། ཤེས་བཞིན་དང་ལྡན་པ་དང་ལྔ་ཡིན། དེ་ལ་དང་པོ་དབང་པོའི་སྒོ་སྡོམ་པ་ཞེས་གསུངས་པ་དེ་ཡང༌། སྤྱིར་དུ་རང་གི་ལུས་ངག་ཡིད་གསུམ་གྱི་སྒོ་གསུམ་གྱི་དབང་པོ་མ་ཞི་བ་དེ་དག་ཐམས་ཅད་ཞི་བ་དང༌། མ་དུལ་བ་ཐམས་ཅད་འདུལ་བར་བྱ། ཁྱད་པར་ཕར་འགྲོ་ཚུར་འགྲོ་ཞིག་བྱས་པའི་སྐབས་སུའང་སྨྱོན་པ་འགྲོ་བ་ལྟར་དུ་མཆོང་རྒྱུག་འཁྲབ་པ་ལ་སོགས་པ་དེ་ལྟ་བུ་མ་ཡིན་པར།
གཉའ་ཤིང་གང་ཙམ་ལྟ་ཞིང་འགྲོ་ལ་སེམས་འཁྲུལ་མེད། །ཅེས་གསུངས་པ་ལྟ་བུའི་སྒོ་ནས་སྤྱོད་ལམ་ཞི་ཞིང་དུལ་བ་ལ་བསླབ་པ་དང༌། གཉིས་པ་ཟས་ཀྱི་ཚོད་རིག་པ་ཞེས་བྱ་བ་དེ་ཡང༌། ཁ་ལག་དེ་ཚོ་ཧ་ཅང་མང་པོ་ཟོས་དྲགས་ན༑ གཉིད་སོགས་བག་མེད་པ་དང༌། ཉོན་མོངས་པ་འཕེལ་ཡོང་བ་དང༌། ཡང་ཧ་ཅང་ཡང་ཉུང་དྲགས་ན། ཆོས་སྒྲུབ་མི་ཐུབ་པ་དེ་ལྟ་བུ་བྱུང་བས། ཧ་ཅང་མང་དྲགས་པ་དང༌། ཉུང་དྲགས་པ་མ་ཡིན་པར། དཔེར་ན། བདུད་རྩིའི་སྨན་རཀ་གི་ཀ་པཱ་ལ་འདི་ཚོ་ལ། སུམ་ཉིས་བཀང་སུམ་གཅིག་སྟོང་པ་ལ་བཞག་དགོས་པ་ལྟར་དུ། ཕོ་བ་ཡང་སུམ་གཅིག་ཇ་ལ་སོགས་པ་ཁུ་བས་བཀང༌། སུམ་གཅིག་གྷོ་ཌེ་ལ་སོགས་པ་རྡོག་རྡོག་གིས་བཀང༌། སུམ་གཅིག་སྟོང་པ་ལ་བཞག་དགོས་པ་ཡིན། དེ་ལྟར་ཟས་ཀྱི་ཚོད་རིག་པ་དེ་བྱུང་ན། རྗེ་བཙུན་མི་ལ་རས་པའི་ཞལ་ནས་ཀྱང༌།
ལྟོ་འགྲང་ལྟོགས་སྙོམས་པའི་སྒྱུ་ལུས་བདེ། །ཞེས་གསུངས་པ་ལྟར་དུ་འབྱུང་བ་དང༌། ཟས་ཀྱི་ཚོད་མ་རིག་ན་ལུས་ལ་སྔར་མེད་པའི་ནད་གསར་དུ་བསྐྱེད་པ་དང༌། མ་འཇུ་བ་ལ་སོགས་པ་འབྱུང་བ་དང༌། གཉིད་འཕེལ་ནས་རང་གི་ཐུགས་དམ་དགེ་སྦྱོར་གང་ཡོད་པ་དེ་དག་ཐམས་ཅད་ཀྱང་འགྲིབ་འགྲོ་བའི་ཉེས་སྐྱོན་འབྱུང་བ་ཡིན། གསུམ་པ་ནམ་གྱི་ཆ་སྟོད་སྨད་ལ་མི་ཉལ་བ་ནི། བཤེས་སྤྲིངས་ལས།
རིགས་པའི་བདག་ཉིད་ཉིན་པར་མཐའ་དག་དང༌། །མཚན་མོ་ཐུན་གྱི་སྟོད་སྨད་བཟླས་ནས་ནི། །མནལ་ཚེའི་འབྲས་བུ་མེད་པར་མི་འགྱུར་བར། །དྲན་དང་ལྡན་པར་དེ་དག་བར་དུ་མནོལ། །ཞེས་གསུངས་པ་ལྟར་དུ་ཉིན་མོ་ནི་ཉིན་གང་ཐོས་བསམ་སྒོམ་གསུམ་གྱི་བྱ་བ་འབའ་ཞིག་ལ་གཡེང་བ་མེད་པར་བརྩོན་དགོས་པ་དང༌། དེ་ལྟར་ཉིན་མོར་བརྩོན་པ་མ་ཟད་མཚན་མོའི་ནམ་གྱི་ཆ་སྟོད་དང་ཆ་སྨད་ལ་མི་ཉལ་བར་རྣལ་འབྱོར་ལ་བརྩོན་དགོས། དེ་ཡང་ནམ་དེ་ཆ་གསུམ་དུ་བགོས་ནས་ཆ་སྟོད་དང་ཆ་སྨད་ལ་མི་ཉལ། ནམ་གུང་དེ་གཉིད་ཀྱིས་ཁམས་རྒྱས་པའམ་བརྟས་པར་བྱ་བའི་ཆེད་དུ། སངས་རྒྱས་རྗེས་སུ་དྲན་པའི་སྒོ་ནས་གཞོགས་གཡས་པ་ས་ལ་ཕབ་སྟེ། སེང་གེ་ཉལ་སྟབས་ཀྱིས། ཉིན་མོར་དམིགས་རིམ་གང་ལ་གཙོ་བོར་སྐྱོང་གི་ཡོད་པ་དེ་དྲན་པ་དང་ཤེས་བཞིན་གྱིས་མ་ཡེངས་པའི་སྒོ་ནས་གཉིད་ཀྱི་ཐོག་ཏུ་འགྲོ་ཐུབ་པ་བྱེད་དགོས་པ་ཡིན། བཞི་པ་ཚུལ་ཁྲིམས་དང་ལྡན་པ་ནི། སོ་སོར་ཐར་པ། བྱང་ཆུབ་ཀྱི་སེམས། གསང་བ་སྔགས་ཏེ། སོ་བྱང་སྔགས་གསུམ་གྱི་བསླབ་པ་རང་ལ་གང་ཡོད་པ་དེ་དག་ཐམས་ཅད་ཀྱི་བླང་དོར་ལ་ནན་ཏན་དུ་ཞུ་དག་བཏང་ནས་གང་སྲུང་ཐུབ་ཐུབ་བྱས་ནས་སྲུང་བ་དང༌། ལྔ་པ་ཤེས་བཞིན་དང་ལྡན་པ་ནི། སྤྱོད་འཇུག་ལས།
ཤེས་བཞིན་མེད་པའི་སེམས་ལྡན་པའི། །ཐོས་དང་བསམ་དང་སྒོམ་པ་ཡང༌། །གློ་རྡོལ་བུམ་པའི་ཆུ་བཞིན་དུ། །དྲན་པ་ལ་ནི་དེ་མི་གནས། །ཞེས་གསུངས་པས། དྲན་པ་དང་ཤེས་བཞིན་མེད་ན་སྐྱོན་ཐམས་ཅད་དེ་ལ་བརྟེན་ནས་ལྷགས་ཡོང་བ་རེད། དྲན་པ་དང་ཤེས་བཞིན་ཡོད་ན་ཡོན་ཏན་ཐམས་ཅད་དེ་ལ་བརྟེན་ནས་འབྱུང་བ་ཡིན་པས། དུས་དང་རྣམ་པ་ཐམས་ཅད་དུ་དྲན་པ་མ་ཡེངས་པ། ཤེས་བཞིན་མ་ཡེངས་པའི་སྒོ་ནས་ཉམས་སུ་ལེན་དགོས་པ་ཡིན་གསུངས། སྡིག་པའི་གྲོགས་པོ་སྤོང་བ་གསུམ་ཟེར་བའི་སྡིག་པའི་གྲོགས་པོ་ཞེས་པ་དེ། ལག་པ་གཡས་སུ་རལ་གྲི་ཞིག་ཁྱེར། ལག་པ་གཡོན་དུ་ཞགས་པ་ནག་པོ་ཞིག་ཁྱེར། བྱད་ལ་དྲག་པོ་འདྲ་ཞིག་སྟོན་ནས། ཨམ་གཙིགས་བསྡམས་ནས་ཡོང་བ་ཞིག་ལ་སྡིག་པའི་གྲོགས་པོ་མི་ཟེར་བ་ཡིན། འོ་ན་སྡིག་པའི་གྲོགས་པོ་དེ་ག་ལ་ཟེར་རེད་ཟེར་ན། རང་ཉིད་ཐར་པ་བྱང་ཆུབ་ཀྱི་གོ་འཕང་སྒྲུབ་པར་བྱེད་པ་ལ། གེགས་དང་བར་ཆད་གཏོང་མཁན་ག་འདྲ་ཞིག་ཡོད་ནའང་དེ་གཏན་གཏན་སྡིག་པའི་གྲོགས་པོ་རེད། རང་གི་ཚེ་འདིའི་ཕ་དང་མ་དེ་གཉིས་རང་ལ་ཤིན་ཏུ་ནས་ཀྱང་བཀའ་དྲིན་ཆེ་བ་ཡིན་ལ། ཆོས་ཀྱི་ནང་ནས་ཀྱང་མ་གྱུར་ནམ་མཁའ་ཞེས་པ་སོགས་བཀའ་དྲིན་ཆེ་བར་ནན་ཏན་དུ་གསུང་གི་ཡོད་རེད་དེ། འོན་ཀྱང་རང་ཉིད་དམ་པའི་ཆོས་ཉམས་སུ་ལེན་པ་ལ་བར་ཆད་བཏང་སོང་ན་ཕ་དང་མ་ཡིན་ནའང་དེ་སྡིག་པའི་གྲོགས་པོ་རེད་མ་གཏོགས། དགེ་བའི་གྲོགས་པོ་མ་རེད། འོ་དེ་སོང་ཙང་རང་ཉིད་བྱང་ཆུབ་ཀྱི་ལམ་སྒྲུབ་པ་ལ་བར་ཆད་དེ་སུས་གཏོང་གི་ཡོད་ནའང་དེ་སྡིག་པའི་གྲོགས་པོ་རུ་ངོས་འཛིན་བྱས་ནས་སྡིག་པའི་གྲོགས་པོ་ཕར་སྤང་དགོས་པ་རེད། དེ་ལྟ་བུའི་དལ་འབྱོར་རྙེད་པར་དཀའ་བའི་ཁྲིད་འདི་བསྒོམས་ཤིང་རྒྱུད་ལ་སྐྱེས་ཏེ་དོན་མེད་བྱ་བ་མི་བྱེད་པ་དང༌། ཉིན་མཚན་ཆོས་ཀྱི་ལས་ལ་བརྩོན་པ་དང༌། སྡིག་པའི་གྲོགས་པོ་སྤོང་བ་གསུམ་དང་ལྡན་ན་ཕྱག་རྒྱ་ཆེན་པོའི་ས་དང་ལམ་གྱི་རྟོགས་པ་མ་ལུས་པ་རྒྱུད་ལ་སྐྱེ་འོང་བ་ཡིན་གསུངས། འོ་དེ་ལྟར་དལ་འབྱོར་རྙེད་པར་དཀའ་བའི་ཁྲིད་འདི་ཉིད་ཐོས་པ་ཙམ་གྱི་སར་མ་བཞག་པར། རྗེ་སྒམ་པོ་པ་བཀྲ་ཤིས་རྣམ་རྒྱལ་སོགས་ཀྱིས་གསུངས་པ་ལྟར་བྱུང་ན་ཐུན་དུ་བཅད་ནས། ཉི་མ་རེ་རེ་ལ་དལ་འབྱོར་རྙེད་དཀའི་ཐུན་བཞི་ལ་བདུན་ཕྲག་གཅིག་གཉིས་དང༌། ཟླ་བ་གཅིག་སོགས་ལ་བསྒོམ་རྒྱུ་བྱུང་ན་དལ་འབྱོར་རྙེད་དཀའ་འདི་ཡག་པོ་རྒྱུད་ལ་སྐྱེ་འོང་བ་ཡིན། དེ་རྒྱུད་ལ་སྐྱེ་བའི་ཉམས་མྱོང་ཞིག་སྐྱེས་ན། ཆོས་མ་སྒྲུབ་པའི་ཐབས་མེད་པ་ལྟ་བུར་གྱུར་པ་ཡིན་གསུངས། དེ་ཡང་དལ་འབྱོར་རྙེད་དཀའ་རྒྱུད་ལ་སྐྱེས་པའི་ཚད། བཀའ་གདམས་པའི་དགེ་བའི་བཤེས་གཉེན་སྤྱན་སྔ་བ་ལྟ་བུ་ཡིན། དགེ་བཤེས་སྤྱན་སྔ་བ་དེ་ཉིད། ཉིན་མོ་ཉིན་གང་ཞལ་འདོན་གནང་བ་མ་ཟད། མཚན་མོ་ཡང་མནལ་ཡེ་མ་ལོག་པར་ཞལ་འདོན་ཁོ་ན་ལ་བརྩོན་པའི་གནས་སྐབས་སུ། འབྲོམ་སྟོན་པ་རྒྱལ་བའི་འབྱུང་གནས་ཀྱིས་བུ་མཚན་ལ་ཁམས་དུབ་པ་རེ་སངས། ཁམས་ལོག་ཉེན་ཡོད་ཅུང་ཟད་གཉིད་ལོག་ན་དྲག་གི་རེད་གསུངས་པའི་སྐབས་སུ། བླ་མ་ལགས། ཁམས་དུབ་པ་སངས་པ་དེ་ཀ་ལགས་ཏེ། བདག་དལ་འབྱོར་རྙེད་པར་དཀའ་བ་ལ་བསམ་བློ་བཏང་ན། གཉིད་ལོག་སྟེ་ཁམས་སངས་ལོང་རང་མི་འདུག་གོ་ཞེས་ཞུས་ནས། ཁོང་གི་སྐུ་ཚེ་གཅིག་ལ་མི་གཡོ་བའི་བསྙེན་པ་ཡང་དུང་ཕྱུར་དགུ་ཙམ་ཞིག་བཏོན་པ་ཡིན། མདོར་ན་སྐུ་ཚེ་གཅིག་གི་ཐོག་ཏུ་མནལ་ཡེ་མ་ལོག་པ་ཡིན་གསུངས།
འོ་དལ་འབྱོར་རྙེད་པར་དཀའ་བའི་ཁྲིད་འདི་ལ་རྩ་བའི་བླ་མའི་ཞལ་རྒྱུན་དུ་སྒོམ་དོན་ཉུང་བསྡུས་ཤིག་ཟུར་དུ་གསུང་བའི་སྲོལ་ཡོད་པ་ལྟར་དུ་བྱས་ན། དེ་ཡང་དང་པོར་དལ་འབྱོར་རྙེད་པར་དཀའ་བའི་ཐུན་འདི་སྒོམ་པའི་སྐབས་སུ། ཐོག་མར་མ་གྱུར་ནམ་མཁའ་དང་མཉམ་པའི་སེམས་ཅན་ཐམས་ཅད་ཁམས་གསུམ་འཁོར་བའི་སྡུག་བསྔལ་གྱི་བཙོན་ར་ཆེན་པོ་འདི་ལས་བཏོན་ཏེ། ཟུང་འཇུག་སྐུ་བཞི་ཡེ་ཤེས་ལྔའི་བདག་ཉིད་ཅན་གྱི་རྒྱལ་བ་ཁྱབ་བདག་རྡོ་རྗེ་འཆང་ཆེན་པོའི་གོ་འཕང་རིན་པོ་ཆེའི་ས་ལ། བདག་གཅིག་པུས་ཅི་ནས་ཀྱང་དགོད་ཐུབ་པ་ཞིག་ཡོང་བར་བྱ། ད་དེའི་ཆེད་དུ་ངས་ད་རེས་དལ་འབྱོར་རྙེད་པར་དཀའ་བའི་ཐུན་ཞིག་བསྒོམ་གྱི་ཡིན་དགོངས་པས། སྨོན་པ་དང་འཇུག་པ་གཉིས་ཀྱིས་རྩིས་ཟིན་པའི་སྒོ་ནས་སེམས་ལེགས་པར་བསྐྱེད། དེའི་རྗེས་སུ་བློ་ལྡོག་རྣམ་བཞི་རྒྱུད་ལ་སྐྱེ་བའི་ཆེད་དུ། རང་གི་སྤྱི་བོར་ངོ་བོ་དྲིན་ཆེན་རྩ་བའི་བླ་མ་གང་ལ་ངོས་འཛིན་པ་དེ་ཉིད་ཡིན་པ་ལ། རྣམ་པ་རྒྱལ་བ་རྡོ་རྗེ་འཆང་གི་ཆ་ལུགས་སུ་བསྒོམས་ནས།
དཔལ་ལྡན་རྩ་བའི་བླ་མ་རིན་པོ་ཆེ། །བདག་གི་སྤྱི་བོར་པདྨའི་ཟེའུ་འབྲུ་ལ༑ །འབྲལ་བ་མེད་པར་རྟག་པར་བཞུགས་ནས་ཀྱང༌། །སྐུ་གསུང་ཐུགས་ཀྱི་བྱིན་གྱིས་བརླབ་ཏུ་གསོལ། །ཞེས་པས་གསོལ་བ་རྩེ་གཅིག་ཏུ་བཏབ་སྟེ། དོན་དུ་དཔལ་ལྡན་རྩ་བའི་བླ་མ་ཁྱེད་ཀྱི་སྐུ་གསུང་ཐུགས་དང་བདག་གིས་ལུས་ངག་ཡིད་གསུམ་ཆུའི་ཐོག་ཏུ་ཆུ་བླུགས་པའམ་འོ་མའི་ཐོག་ཏུ་འོ་མ་བླུགས་པ་བཞིན་དུ་དབྱེ་བ་མེད་པར་བཞུགས་ནས། བདག་གི་རྒྱུད་ལ་དལ་འབྱོར་རྙེད་པར་དཀའ་བ་རྒྱུ་དང༌། ངོ་བོ་དང༌། གྲངས་དང༌། དཔེའི་སྒོ་ནས་རྙེད་པར་དཀའ་བ་རྣམས་ཚིག་ཙམ་དང་གོ་ཡུལ་ཙམ་དུ་མ་ལུས་པར་དེ་དག་གི་མངོན་རྟོགས་ཕྱིན་ཅི་མ་ལོག་པ་ད་ལྟ་ཉིད་དུ། མྱུར་བ་ཉིད་དུ། ཐུན་འདིའི་ཐོག་ཏུ། སྟན་འདིའི་ཐོག་ཏུ་རྒྱུད་ལ་སྐྱེ་བར་བྱིན་གྱིས་བརླབ་པར་མཛད་དུ་གསོལ་བསམ་པས། བླ་མ་ལ་མོས་གུས་ཀྱིས་ཕར་ཐིམ་འགྲོ་བ་ལྟ་བུ། ཚུར་འབྲལ་མི་ཕོད་པ་ལྟ་བུའི་གསོལ་བ་བཏབ། གསོལ་བ་བཏབ་པའི་རྗེས་སུ་བླ་མ་འོད་དུ་ཞུ་ནས། རང་གི་སྤྱི་བོ་ནས་མར་སིབ་ཀྱིས་ཐིམ། བླ་མའི་སྐུ་གསུང་ཐུགས་དང་རང་གི་ལུས་ངག་ཡིད་གསུམ་དབྱེར་མེད་དུ་འདྲེས་སོང་བསམ་པར་བྱས་ནས། དར་གཅིག་སེམས་མ་བཅོས་པའི་ཐོག་ཏུ་མཉམ་པར་བཞག །དེ་ནས་ད་ལྟར་གོང་དུ་ཞུས་པ་ལྟར་དུ་དལ་བ་བརྒྱད་དང་འབྱོར་བ་བཅུ་ཚང་བའི་དལ་འབྱོར་གྱི་མི་ལུས་ཞིག་མ་ཐོབ་ན། དམ་པའི་ཆོས་ཡང་དག་པར་ཉམས་སུ་ལེན་ཐབས་མི་འདུག །དམ་པའི་ཆོས་ཉམས་སུ་ལེན་མ་ཐུབ་ན་འཁོར་བ་ནས་ཐར་ཐབས་དང་སངས་རྒྱས་ཀྱི་གོ་འཕང་ཐོབ་པའི་ཐབས་གང་ཡང་མེད་པས། དེའི་ཕྱིར་ན་དལ་འབྱོར་གྱི་མི་ལུས་རྣམ་པར་དག་པ་ཞིག་མ་ཐོབ་པའི་ཐབས་རང་མི་འདུག །དེ་ངེས་པར་ཅན་དུ་ཐོབ་དགོས་པར་འདུག་བསམས་ནས་དལ་འབྱོར་གྱི་མི་ལུས་ཐོབ་པ་དེ་སྐོམ་གྱིས་གདུང་བས་ཆུ་འདོད་པ་ལྟ་བུ་ཞིག་བསྐྱེད། དེ་ལྟར་བསྐྱེད་པའི་རྗེས་སུ་རང་གིས་རང་ལ་ཁ་ནང་དུ་ལོག་ནས་རང་རྒྱུད་ལ་བརྟགས་ནས། ད་ལྟར་རང་གི་རྒྱུད་ལ་དལ་བ་བརྒྱད་དང༌། འབྱོར་བ་བཅུ་ཚང་འདུག་གམ་མི་འདུག་ཞུ་དག་བཏང༌། ངན་སོང་གསུམ་དང༌། ལྷ་ཚེ་རིང་པོ་དང༌། ཀླ་ཀློ་དང༌། སངས་རྒྱས་ཀྱིས་སྟོངས་པ་རྣམས་སུ་མ་སྐྱེས་ན་ཡང༌། ལོག་ལྟ་དེ་རང་གི་རྒྱུད་ལ་ཡོད་མེད་བརྟགས་དགོས། རང་རྒྱུད་ལོག་ལྟས་བསླད་པ་ཞིག་ཡོད་ན། གནས་རིས་ངན་པ་དེ་དག་ཏུ་མ་སྐྱེས་ན་ཡང་མི་ཁོམ་པའི་རང་བཞིན་དུ་འགྱུར་བ་ཡིན་པས། དེའི་ཕྱིར་ན་རང་གི་རྒྱུད་ལ་ལས་རྒྱུ་འབྲས་དང་བླ་མ་དགེ་བའི་བཤེས་གཉེན་དང་དམ་པའི་ཆོས་ལ་སོགས་པ་ལ་ལོག་པར་ལྟ་བ་ཡོད་མེད་བརྟགས་ནས། དེ་ཚོ་མེད་པ་ཡིན་ན་ལོག་ལྟ་མེད་པ་ཡིན། གླེན་ཞིང་ལྐུག་པ་སྟེ། དེ་གཉིས་དོན་གཅིག་མིང་གི་རྣམ་གྲངས་རེད། དོན་དུ་རང་ལ་ངག་ལྐུག་པའི་ཆ་ཤས་འདུག་གམ་མི་འདུག་བརྟགས་ནས། དོན་གོ་ཞིང་བཟང་ངན་ཡག་སྡུག་ལེགས་ཉེས་དབྱེ་འབྱེད་ཐུབ་པ་དེ་ལྟ་བུ་ཡོད་ན། ཨ་ཙི་ང་ལ་ད་རེས་དལ་བ་བརྒྱད་དེ་ཆ་ཚང་བ་ཡོངས་སུ་རྫོགས་པ་ཞིག་བྱུང་འདུག་ཨ་བསམས་ནས་རང་དགའ་བ་བསྒོམ། དེ་བཞིན་དུ་འབྱོར་བ་བཅུ་ལ་ཡང་རང་ལ་ལྟོས་ནས་རང་རྐྱེན་དུ་ཚང་དགོས་པའི་རང་འབྱོར་ལྔ་དང༌། གཞན་ལ་ལྟོས་ནས་གཞན་རྐྱེན་དུ་ཚང་དགོས་པའི་གཞན་འབྱོར་ལྔ་ཡོད་པའི་ནང་ནས། རང་འབྱོར་ལྔ་ལས། རང་ཉིད་མི་ནི་གཏན་གཏན་ཡིན་ལ། མི་ཉིད་ཡིན་པ་ཙམ་དུ་མ་ཟད་དམ་པའི་ཆོས་དར་སའི་ས་ཆ་ཡུལ་དབུས་སུ་སྐྱེས་པ་དང༌། ཡུལ་དབུས་སུ་སྐྱེས་པ་ཙམ་དུ་མ་ཟད་དབང་པོ་སྒོ་ལྔ་སོགས་ལ་སྐྱོན་གང་ཡང་མེད་པ་དང༌། དབང་པོ་ཚང་བ་ཙམ་དུ་མ་ཟད་སྤྱིར་དུ་སངས་རྒྱས་ཀྱི་བསྟན་པ་རིན་པོ་ཆེ་དང༌། སྒོས་འདུལ་བའི་བསྟན་པ་རིན་པོ་ཆེའི་གནས་ལ་དད་པ་དང༌། གནས་ལ་དད་པ་ཙམ་དུ་མ་ཟད་རང་གིས་ལས་མཐའ་ལོག་པ་དེ་ཚོ་བྱས་འདུག་གམ་མི་འདུག་བསམས་ནས་རང་རྒྱུད་ལ་ལེགས་པར་བརྟགས་ནས། ལས་ཀྱི་མཐའ་མ་ལོག་པར་རང་གིས་གང་ཡོང་ཅི་ཡོང་གིས་ཆོས་དང་མཐུན་པ་ཞིག་བྱེད་པའི་ཁུལ་ལྟ་བུ་ཞིག་འདུག་ན༑ རང་ལ་ལྟོས་ནས་རང་རྐྱེན་དུ་ཚང་དགོས་པའི་རང་འབྱོར་ལྔ་པོ་དེ་ཚང་ཚར་བ་རེད། ཨ་ཙི་དེ་འདྲ་བ་དེ་ཤིན་ཏུ་རྙེད་པར་དཀའ་བ་ཡིན་ནའང་ད་རེས་ང་ལ་དེ་ལྔ་ཚང་མ་ཚང་འདུག་བསམས་ནས་རང་དགའ་བ་བསྒོམ། དེ་བཞིན་དུ་གཞན་འབྱོར་ལྔ་ལས། སངས་རྒྱས་འཇིག་རྟེན་དུ་བྱོན་འདུག་གམ་མི་འདུག་བསམས་ནས་སངས་རྒྱས་འཇིག་རྟེན་དུ་བྱོན། དེས་ཆོས་ཀྱང་གསུངས། ཆོས་གསུངས་པ་མ་ཟད་སངས་རྒྱས་ཀྱི་བསྟན་པ་ཡང་གནས། བསྟན་པ་གནས་པ་ཙམ་དུ་མ་ཟད་རང་ཉིད་བསྟན་པ་དེའི་སྒོ་རུ་ཞུགས། བསྟན་པའི་སྒོ་རུ་ཞུགས་ནའང་རང་ལ་ཐུགས་བརྩེ་བས་རྗེས་སུ་བཟུང་མཁན་གྱི་བླ་མ་ཞིག་མེད་ན་ཆོས་བྱེད་མི་ཤེས་པ་ཡིན་པས། བླ་མ་དགེ་བའི་བཤེས་གཉེན་གྱིས་རྗེས་སུའང་བཟུང༌། གཞན་ཕྱིར་སྙིང་བརྩེ་བ་ཡོད་པ་ཚང་བ་ནི། ཕ་དང་མ་ལ་སོགས་པ་དང༌། གཞན་དད་པ་ཅན་གྱི་ཁྱིམ་བདག་འབྱོར་བ་ལྡན་པས་རང་ལ་ཟས་གོས་གནས་མལ་འདི་ཚོ་རྩོལ་སྒྲུབ་རྒྱ་ཆེན་པོ་བྱ་མ་དགོས་པར་མཐུན་རྐྱེན་སྦྱོར་བ་ཡོད་པ་དེ་ལྟ་བུ་ཡིན་པས། དེ་ཚོ་ཐམས་ཅད་ཚང་འདུག་གམ་མི་འདུག་ལེགས་པར་བསམ་བློ་གཏང༌། དེ་ལྟར་བསམ་བློ་ཡག་པོ་བཏང་བའི་རྗེས་སུ་རང་རྒྱུད་ལ་དལ་བ་བརྒྱད་དང་འབྱོར་བ་བཅུ་ཚང་མ་ཚང་གི་ཡོད་འདུག་བསམས་ན། ཨ་ཙི་ད་རེས་དལ་འབྱོར་གྱི་ཆོས་བཅོ་བརྒྱད་དང་ལྡན་པ་ཡོངས་སུ་རྫོགས་ཏེ། དལ་འབྱོར་གྱི་མི་ལུས་རིན་པོ་ཆེ་ཞེས་མིང་འབོད་དུ་རུང་བ་འདི་ལྟ་བུ་ཞིག་ང་ལ་ཐོབ་འདུག་ཨ་བསམས་ནས། རང་ལ་དལ་འབྱོར་གྱི་ཆོས་བཅོ་བརྒྱད་ཚང་བ་དེ་རང་གིས་ངོ་འཕྲོད་པར་བྱས། ངོ་འཕྲོད་དེ་དགའ་བ་བླ་ན་མེད་པར་བསྒོམ། དེ་ཡང་ད་རེས་ང་ལ་དལ་འབྱོར་གྱི་མི་ལུས་ཐོབ་པ་འདི་རྒྱུ་གང་ལ་བརྟེན་ནས་ཐོབ་འདུག །རྐྱེན་གང་ལ་བརྟེན་ནས་ཐོབ་འདུག་བསམས་ན། ས་སྐྱའི་རྗེ་བཙུན་གྲགས་པ་རྒྱལ་མཚན་གྱིས།
དལ་འབྱོར་མི་ལུས་ཐོབ་པ་འདི། །ཕོ་སྒོ་མཐོ་བས་མ་ལགས་ཏེ། །བསོད་ནམས་བསགས་པའི་འབྲས་བུ་ཡིན། །ཞེས་གསུངས་པས་ཚེ་སྔོན་མ་ཕོ་རྒོད་པོར་བྱས་པ་དང༌། རང་བཞིན་སྟབས་ལེགས་སྟེས་དབང་གིས་དལ་འབྱོར་གྱི་མི་ལུས་འདི་ཐོབ་པ་མ་ཡིན་ལ། ཚེ་སྔོན་མ་དེ་ལ་ཚུལ་ཁྲིམས་རྣམ་པར་དག་པའི་གཞི་བཟུང༌། སྦྱིན་སོགས་ཕར་ཕྱིན་དྲུག་གི་གྲོགས་བྱས། སྨོན་ལམ་དྲི་མ་མེད་པས་མཚམས་སྦྱར་ཏེ། དེ་ཡང་བསོད་ནམས་ཆུང་ཆུང་དང༌། སྨོན་ལམ་སྣེ་རེ་གཉིས་ཙམ་མ་ཡིན་པར། བསོད་ནམས་དང་སྨོན་ལམ་རྒྱ་ཆེན་པོ་དང༌། མཐུན་རྐྱེན་མང་པོ་འཛོམས་པ་ལ་བརྟེན་ནས། ད་རེས་དལ་འབྱོར་གྱི་མི་ལུས་འདི་ཐོབ་པ་ཡིན་པས། དེའི་ཕྱིར་ན་ཨ་ཙི་ང་ཚེ་སྔོན་མ་དེ་ལ་བསམ་བློ་ཡག་པོ་གཏོང་ཐུབ་པ་ཞིག་བྱུང་འདུག །ཚེ་སྔོན་མ་དེ་རང་གིས་རང་ལ་དྲིན་ཆེ་བ་ཞིག་བྱུང་འདུག་བསམས་ནས་སྔོན་བྱས་པའི་ལས་ཀ་དེ་ཚོ་ལ་རྗེས་སུ་ཡི་རང་དང་དགའ་བ་བསྒོམ། དེ་ཡང༌།
སྔ་མར་གང་བྱས་ད་ལྟའི་ལུས་ལ་ལྟོས། །ཞེས་གསུངས་པས་སྔ་མ་གང་བྱས་ད་ལྟའི་དལ་འབྱོར་གྱི་མི་ལུས་ལ་བལྟས་ན་ཧ་གོ་བ་རེད།
ཕྱི་མར་གར་སྐྱེ་ད་ལྟའི་ལས་ལ་ལྟོས། །ཞེས་གསུངས་པས་ཕྱི་མ་ལ་ག་རུ་སྐྱེ་དང་གང་དུ་སྐྱེ་ད་ལྟའི་ལས་བྱེད་ཚུལ་ལ་རག་ལས་པས། ཧ་ལམ་ཕྱི་མ་གང་དུ་སྐྱེ་ད་ལྟར་རང་གིས་རང་ལ་ལུང་སྟོན་ཐུབ་པ་ལྟ་བུ་ཡིན། དེའི་ཕྱིར་ན་ཕྱི་མ་ལ་དལ་འབྱོར་གྱི་མི་ལུས་ཐོབ་པར་བྱེད་པ་ལ་ཚེ་འདི་ལ་ཚུལ་ཁྲིམས་ལ་སོགས་པ་དེ་ཚོ་སྐྱོན་མེད་པ་ཡག་པོ་ཞིག་བསྲུང་བར་བྱ་དགོས་པ་ཡིན། དེ་ཡང་རང་རྒྱུད་ལ་ལེགས་པར་བརྟག་ན། སྤྱིར་གཏན་ཁྲིམས་དང་དུས་ཁྲིམས་ཀྱི་དབྱེ་བ་རྒྱས་བཤད་མང་པོ་ཡོད་ན་ཡང༌། མི་དགེ་བཅུ་སྤོང་གི་ཚུལ་ཁྲིམས་གཙང་སིང་ངེ་བ་ཙམ་ཞིག་མེད་ན་དལ་འབྱོར་གྱི་མི་ལུས་ཙམ་ཡང་མི་ཐོབ་པར་གསུངས་པས། དེ་རྣམས་རེ་རེ་བཞིན་དུ་རང་རྒྱུད་ལ་བརྟགས་ནས། སྲོག་བཅད་མ་བཅད། མ་བྱིན་པ་བླངས་མ་བླངས། འདོད་པས་ལོག་པར་གཡེལ་མ་གཡེལ། རྫུན་བཤད་མ་བཤད། ཕྲ་མ་བཅུག་མ་བཅུག །ཚིག་རྩུབ་སྨྲས་མ་སྨྲས། ངག་འཁྱལ་ལབ་མ་ལབ། བརྣབ་སེམས་བྱས་མ་བྱས། གནོད་སེམས་ཡོད་མེད། ལོག་ལྟ་ཡོད་མེད་དེ་ཚོ་ཐམས་ཅད་ལ་ལེགས་པར་ཞུ་དག་གཏང༌། དེ་ཡང་དཔེར་ན་སྲོག་བཅད་པ་ལྟ་བུ་ལ་ཆ་བཞག་ན། རང་ཆུང་ཆུང་དྲན་ཐོག་ནས་བཟུང་སྟེ། ཉི་མ་དེ་རིང་གི་བར་དུ་སྲོག་བཅད་འདུག་གམ་མི་འདུག་རང་རྒྱུད་ལ་བརྟག །མི་བསད་པ་དང་རྟ་བསད་པ་དང་འབྲི་དང་གཡག་དང་ར་དང་ལུག་དེ་འདྲ་བསད་ཡོད་མེད་བརྟགས་ནས་དེ་འདྲ་བསད་མེད་ན་ཡང༌། པུ་གུ་ཆུང་ཆུང་གི་གནས་སྐབས་ན་བྱ་དང་བྱེའུ་དང་ཙི་ཙི་ལ་སོགས་པ་དེ་འདྲ་བསད་མ་བསད་བརྟག །དེ་འདྲ་ཡང་བསད་མེད་ཅིང༌། ང་ལ་སྲོག་བཅད་པའི་ཉེས་པ་འདི་ཁྱོན་ནས་མི་འདུག་སྙམ་ན། ཉེས་པ་མེད་པ་མ་རེད། དཔལ་མགོན་འཕགས་པ་ཀླུ་སྒྲུབ་ལྟ་བུ་ལ་ཡང༌། རྩྭ་ཀུ་ཤ་འཐུ་བའི་གནས་སྐབས་སུ་སྲིན་འབུ་ཤི་བའི་སྲོག་ལན་འཇལ་དགོས་བྱུང་བའི་གཏམ་རྒྱུད་ཡོད་པ་ཡིན་ན། ང་རང་ཚོ་ཕར་འགྲོ། ཚུར་འགྲོ། བསྡད་པ་དང༌། ལས་དང་བྱ་བ་དཔེར་ན་མེ་ལ་ཤིང་བུས་པ་དང༌། རྩམ་པ་སོགས་ལ་འབུ་ཡོད་པ་དེ་འདྲ་གང་ལ་བསམ་བློ་ཞིབ་ཅིང་ཕྲ་བ་བཏང་བ་ཡིན་ན༑ ང་ལ་སྲོག་བཅད་པའི་ཉེས་པ་དེ་མེད་ཅེས་སུ་ཞིག་གིས་ཀྱང་ཁས་ལེན་ཐུབ་ཀྱི་མ་རེད། དེ་ཡང་སྲོག་ཆགས་ཆེ་ཆུང་དང༌། དངོས་སུ་བསམ་བཞིན་དང༌། ཞེ་སྡང་གིས་བསད་མ་བསད་ཙམ་ཞིག་མ་གཏོགས་སྲོག་བཅད་པའི་ཉེས་པ་སུ་ལའང་མེད་མི་སྲིད་པ་ལྟ་བུ་རེད། དེ་བཞིན་མ་བྱིན་ལེན་པ་སོགས་རང་གི་རྒྱུད་ལ་རེ་རེ་བཞིན་དུ་ཞུ་དག་བཏང་བའི་གནས་སྐབས་སུ། མི་དགེ་བཅུ་སྤོང་གི་ཚུལ་ཁྲིམས་གཙང་སིང་ངེ་བ་ཞིག་འདུག་མི་འདུག་རང་རྒྱུད་ལ་བརྟགས་ན། ཚུལ་ཁྲིམས་དེ་ཚོ་སྐྱོན་གྱིས་མ་གོས་པ་ཞིག་དཀའ་ལས་ཁག་པོ་རེད་འདུག་པས། དེ་ལྟ་བུའི་སྐྱོན་དང་ཉེས་པ་ཞིག་ཡོད་ན། ཨ་ཙི་ང་ཚེ་སྔོན་མ་དེ་ལ་བསོད་ནམས་བསགས། སྨོན་ལམ་བཏབ་པར་བརྟེན་ནས་ད་རེས་ལུས་རྟེན་བཟང་པོ་འདི་འདྲ་ཞིག་བྱུང་འདུག་ཀྱང༌། ད་རེས་ལུས་རྟེན་འདིའི་ཐོག་ནས། བྱ་ཚང་ཞབས་ལ་བཞག་པ་ནང་བཞིན་མིག་ཡར་བལྟ་རྒྱུ་མེད་པར། ཁྱི་ཁང་ཐོག་ཏུ་བཞག་པ་ནང་བཞིན་མར་མཆོངས་ཏེ། ཁ་ཐུར་དུ་བལྟས་ནས་འགྲོ་རྒྱུ་ཞིག་མ་གཏོགས་ཡར་འགྲོ་བའི་གོ་སྐབས་དཀའ་ལས་ཁག་པོ་རེད་འདུག་པས། ཅི་དྲག་གང་དྲག་བསམས་ནས་སྲོག་བཅད་པ་སོགས་སྔར་བྱས་ལ་འགྱོད་བཤགས། ཕྱིན་ཆད་ལ་སྡོམ་སེམས་བླངས་ཏེ། མི་དགེ་བཅུ་སྤོང་གི་ཚུལ་ཁྲིམས་ལ་ནན་ཏན་དུ་འབད་དགོས་པ་གལ་ཆེ་བ་ཡིན་གསུངས།
གལ་ཏེ་རང་ལ་མི་དགེ་བཅུ་སྤོང་གི་ཚུལ་ཁྲིམས་གཙང་སིང་ངེ་བ་ཞིག་འདུག་བསམས་ཏེ། རང་ཡིད་ཆེས་ཕེར་བ་ཞིག་བྱུང་ནས། ང་འདི་ནས་ཤི་བ་ཡིན་ན་སྐྱེ་བ་ཕྱི་མ་དེ་ལ་དལ་འབྱོར་གྱི་མི་ལུས་ཐེངས་གཅིག་བླང་ཆོག་ཆོག་འདུག་བསམ་པའི་གདེང་ཚད་ཅིག་བྱུང་ན། རང་དགའ་བ་བསྒོམ་ཞིང་སྤྲོ་བ་བསྐྱེད། འོན་ཀྱང་མི་ལུས་ཙམ་ཐོབ་ན་ཡང༌། ཆགས་མེད་རིན་པོ་ཆེས།
མི་ནས་མི་རུ་སྐྱེ་ཆོག་ཀྱང༌། །སྐྱེ་རྒ་ན་འཆི་གྲངས་མེད་མྱོང༌། །དུས་ངན་སྙིགས་མར་བར་ཆད་མང༌། །མི་དང་ལྷ་ཡི་བདེ་སྐྱིད་འདི། །དུག་དང་འདྲེས་པའི་ཟས་བཞིན་དུ། །འདོད་པ་སྤུ་ཙམ་མེད་པར་ཤོག །ཅེས་གསུངས་པས། མི་ནས་མི་རུ་སྐྱེ་ནའང་སྤྱིར་དུ་སྐྱེ་རྒ་ན་འཆི་ལ་སོགས་པའི་སྡུག་བསྔལ་བསམ་གྱིས་མི་ཁྱབ་པ་མྱང་དགོས་པ་དང༌། སྒོས་སུ་ཡོན་ཏན་གཅིག་ལ་ཆ་བཞག་ནའང་ད་ལྟར་གང་ཤེས་པ་དེ་ཚོའི་གོ་མ་ཆོད་པར་བསྐྱར་དུ་སློབ་སྦྱོང་སྤྲད་དགོས་པ་སྟེ། དཔེར་ན། བླ་མ་དགེ་བའི་བཤེས་གཉེན་བསྟན་པ་འཛིན་པའི་སྐྱེས་བུ་ཞིག་ཡིན་ན་ཡང༌། སྐུ་ཚེ་སྔོན་མ་དེ་ལ་ལུང་དང་རིགས་པ། གཞུང་དང་མན་ངག་དེ་ཚོ་ལ་སྦྱངས་པ་བསམ་གྱིས་མི་ཁྱབ་ཡོད་ནས་མཁས་པ་དང་གྲུབ་པའི་རྩེར་སོན་པ་ལྟ་བུ་ཞིག་ཡིན་ཀྱང༌། སྐུ་ཚེ་འདིའི་འདུ་བྱེད་ཕར་བཏང་ནས། སླར་ཡང་ཡང་སྲིད་སྤྲུལ་པའི་སྐུ་ཞིག་སེམས་ཅན་གྱི་དོན་དུ་བསམ་བཞིན་དུ་སྲིད་པ་བཟུང་སྟེ་བྱོན་པའི་གནས་སྐབས་སུ། སྐུ་ཚེ་སྔོན་མའི་གསན་སྦྱང་ག་ཚོད་གནང་བ་ཐམས་ཅད་ནི། རེ་ཞིག་མའི་མངལ་དུ་ཞུགས་དགོས་པའི་དབང་གིས་མངལ་གྱི་དྲི་མས་གོས་ནས་ཐུགས་བསྙེལ་བའི་ཚུལ་མཛད། དེ་ཡང་མངལ་གྱི་དྲི་མས་གཏན་ནས་མ་གོས་པ་ནི་བཅོམ་ལྡན་འདས་རྒྱལ་བ་ཤཱཀྱ་ཐུབ་པ་དང༌། བོད་དུ་ཀརྨ་པ་རང་བྱུང་རྡོ་རྗེ་ཡིན་ཞེས་ཟེར་བ་མ་གཏོགས། གཞན་མངལ་གྱི་དྲི་མས་མ་གོས་པ་སུ་ལའང་མེད་པ་ཡིན། དེ་ལྟ་བུའི་ཡང་སྲིད་སྤྲུལ་པའི་སྐུ་དེ་ལ་ཐོག་མར་ཀ་དང་ཁ་ཟེར་བ་ནས་བཟུང་སྟེ། ཀ་ཁ་སྦྱོར་ཀློག་བྲིས་དང་ཡོན་ཏན་སློབ་སྦྱོང་ལ་སོགས་པ་ཐམས་ཅད་ཡང་གཞི་ནས་མཛད་དགོས་པ་རེད། དེའི་ཕྱིར་ན་མི་ཞེས་བྱ་བ་དེ་དམ་པའི་ཆོས་སྒྲུབ་པའི་ཆ་རྐྱེན་དུ་བཟང་ནའང༌། ད་རེས་དལ་འབྱོར་གྱི་མི་ལུས་འདི་ཐོབ་པའི་སྐབས་སུ། ཕྱི་མར་མི་ལུས་ཀྱང་ལེན་མི་དགོས་པའི་བསམ་བློ་ཞིག་བཏང་ནས། རྒྱལ་བ་གོང་མ་རྣམས་ཀྱིས། ཐོད་པ་བོར་ཆོག་མ་ཞེས་གསུངས་པ་ལྟར་ད་ནས་བཟུང་རང་གི་མགོ་ལ་ཐོད་པ་མི་འགེལ་བའི་དམ་བཅའ་བྱ་དགོས་པ་ཡིན་གསུངས། སྐྱེ་བ་ཕྱི་མ་ལ་འདི་ལྟ་བུའི་དལ་འབྱོར་ཁྱད་པར་ཅན་ཐོབ་པའང་དཀའ་ལས་ཁག་པོ་རེད། དལ་འབྱོར་གྱི་མི་ལུས་ཤིག་ཐོབ་ན་ཡང༌། དེང་སང་དུས་ཚོད་སྙིགས་མ་ལ་བླ་མ་དགེ་བའི་བཤེས་གཉེན་མཚན་ཉིད་དང་ལྡན་པ་ཞིག་ཞལ་མཇལ་རྒྱུ་ཡང་དཀའ་ལས་ཁག་པོ་རེད། བླ་མ་ཞིག་ཞལ་མཇལ་ན་ཡང་དེའི་རྗེས་སུ་བཟུང་རྒྱུ་ཡང་དཀའ་ལས་ཁག་པོ་རེད། རྗེས་སུ་བཟུང་ན་ཡང་བླ་མ་ལ་དམ་ཚིག་མ་ཤོར་བར་བླ་སློབ་རྟེན་འབྲེལ་ཕུན་སུམ་ཚོགས་པ་འགྲིག་རྒྱུ་ཞིག་ཀྱང་དཀའ་ལས་ཁག་པོ་རེད། དེས་ན་ད་རེས་དལ་འབྱོར་གྱི་མི་ལུས་འདིའི་ཐོག་ནས། སྐྱེ་བ་ཕྱི་མ་ལ་མིའི་ལུས་རྟེན་ཙམ་ཡང་ལེན་མི་དགོས་པར། འགྲོ་བ་ལྷ་དང་བཅས་པ་འདི་དག་ཐམས་ཅད་ཀྱིས་ཕྱག་དང་མཆོད་པའི་གནས་སུ་གྱུར་པ། ཡང་དག་པར་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་དེ་ཚེ་འདི་ཉིད་ལ་བསྒྲུབས་ནས། རབ་འཆི་བ་ཆོས་སྐུ། འབྲིང་བར་དོ་ལོངས་སྐུ། ཐ་མའང་སྐྱེ་བ་སྤྲུལ་པའི་སྐུའི་ཞིང་ཁམས་བརྒྱུད་ནས། སངས་རྒྱས་ཀྱི་བསྟན་པ་དང་སེམས་ཅན་གྱི་དོན་སྒྲུབ་ཐུབ་པ་ཞིག་མི་བྱེད་པའི་ཐབས་རང་མི་འདུག་སྙམ་ནས་རང་གི་རྒྱུད་སྙིང་ལ་ཐུག་ཐུག་གི་སྒོ་ནས་ནན་ཏན་དུ་བསྒོམ་དགོས་པ་ཡིན་གསུངས། འོ་དེ་ནི་རྒྱུའི་སྒོ་ནས་རྙེད་པར་དཀའ་བ་ཡིན། དེ་ནས་ངོ་བོའི་སྒོ་ནས་རྙེད་པར་དཀའ་བ་ནི། ད་ལྟར་གོང་དུ་ཞུས་པ་ལྟར་དུ་དལ་བ་བརྒྱད་དང་འབྱོར་བ་བཅུ་དེ་དག་ཚུལ་བཞིན་དུ་སྒོམ་པ་དེ་ཡིན།
གྲངས་ཀྱི་སྒོ་ནས་རྙེད་པར་དཀའ་བ་ནི། མི་མང་པོ་འདུག་པས་མི་ལུས་དེ་རྙེད་པར་དཀའ་བ་མ་རེད་བསམས་པའི་འོལ་ཚོད་མ་ཡིན་པར། བརྟག་དཔྱད་ཡག་པོ་བཏང་ནས་ངན་སོང་གསུམ་གྱི་གྲངས་ཀ་མང་ལུགས། མཐོ་རིས་གསུམ་གྱི་ཉུང་ལུགས། དེའི་ནང་ནས་མི་ལུས་ཐོབ་པ་དཀའ་ལུགས། མི་ལུས་ནང་ནས་ཀྱང་ཆོས་དང་མཇལ་བ་དཀའ་ལུགས། ཆོས་ཉམས་སུ་ལེན་པར་བྱེད་པ་ལ་ཡང་བླ་མ་དགེ་བའི་བཤེས་གཉེན་གྱི་རྗེས་སུ་ཟིན་པ་དཀོན་ལུགས་དེ་ཚོ་ལ་ཞུ་དག་ཡག་པོ་བཏང༌། ད་རེས་དལ་འབྱོར་གྱི་མི་ལུས་ལན་གཅིག་ཐོབ་པ་འདིའི་སྐབས་སུ་དམ་པའི་ཆོས་རྣམ་པར་དག་པ་ཞིག་བྱེད་མ་ཐུབ་ན། སྐྱེ་བ་ཕྱི་མ་ལ་རེ་བ་བཅོལ་དགོས་བྱུང་ཚེ། ཀརྨ་པ་དུས་གསུམ་མཁྱེན་པས།
མི་ཁོམ་འདི་ས་ཡི་རྡུལ་བཞིན་མང༌། །དལ་འབྱོར་དེ་རིན་ཆེན་ལྟ་བུར་དཀོན། །ཞེས་གསུངས་ཏེ། མི་ཁོམ་པ་ནི་ས་ཡི་རྡུལ་ནང་བཞིན་མང་པོ་ཡིན་ལ༑ དལ་འབྱོར་ནི། གསེར་དང་དངུལ་དང་རྡོ་རྗེ་ཕ་ལམ་ནང་བཞིན་དཀོན་པོ་ཡིན་པས་ཤིན་ཏུ་རྙེད་པར་དཀའ་བའི་ཚུལ་དེ་ལྟ་བུ་རེད་སྙམ་ནས་བསྒོམ།
དཔེའི་སྒོ་ནས་རྙེད་པར་དཀའ་བ་ཡང༌། སངས་རྒྱས་ཤཱཀྱ་ཐུབ་པ་དེ་ཁ་བདེ་བོ་རེད་ཟེར་བ་འདྲ་མ་ཡིན་པར། སྣང་སྲིད་འཁོར་འདས་ཀྱི་བསྡུས་པའི་ཆོས་མ་ལུས་པ་དེ་དག་ཐམས་ཅད་སྐྱུ་རུ་ར་རློན་པ་ལག་མཐིལ་དུ་བཞག་པ་ལྟར་གསལ་ལེ། སིང་ངེ༌། ཧྲིག་གེར་རང་གིས་མཁྱེན། མཁྱེན་པ་ལྟར་དུ་གདུལ་བྱ་ལ་ཕར་ཆོས་ཐམས་ཅད་དཔེ་དང༌། དཔེ་ཅན་དུ་གཏན་ལ་ཕབ་ནས་གསུངས་པ་ཡིན་པས།
དེ་ཉིད་ཕྱིར་ན་བཅོམ་ལྡན་གྱིས། །རྒྱ་མཚོ་ཆེར་གཡེངས་གཉའ་ཤིང་གི། །བུ་གར་རུས་སྦལ་མགྲིན་ཆུད་ལྟར། །མི་ཉིད་ཤིན་ཏུ་རྙེད་དཀའ་གསུངས། །ཞེས་གོང་དུ་ཞུས་པ་ནང་བཞིན་དེ་ལྟ་བུ་རེད་བསམ། དོན་དུ་རྒྱུ། ངོ་བོ། གྲངས། དཔེ་དེ་ཚོ་དང་པོར་ཚིག་ཙམ་དུ་ཤེས་པར་བྱས། ཚིག་ཙམ་དུ་ཤེས་པ་དེ་ཡང་ཚིག་སྐམ་པོ་རུ་མ་ལུས་པར་དེ་ལ་གོ་བས་བསམ་ཞིང་དཔྱད་དེ། གོ་བའི་སྒོ་ནས་ཧ་གོ་བར་བྱས། གོ་བ་ཙམ་གྱི་སར་ཡང་མ་བཞག་པར་དངོས་སུ་ཐུན་ཚུགས་ནས། སྐྱབས་རྗེ་རིན་པོ་ཆེའི་སྔོན་འགྲོའི་རྩ་ཚིག་གི་རྗེས་ནས་གསུངས་པ་ནང་བཞིན་བྱ་དགོས་པས། དོན་དུ་དལ་འབྱོར་རྙེད་དཀའ་འདི་ལ་ཕྱག་ཆེན་གྱི་སྒོམ་རྒྱག་མཁན་ལྟར་དུ་བྱས་ནས་དང་པོར་ཀུན་སློང་སེམས་བསྐྱེད་དང་བླ་མར་གསོལ་བ་བཏབ། དེ་ནས་དལ་འབྱོར་རྙེད་པར་དཀའ་བའི་ཁྲིད་འདིའི་རྒྱུ། ངོ་བོ། གྲངས། དཔེ་དེ་ཚོ་རང་རྒྱུད་ལ་བཀལ་ནས་ནན་ཏན་དུ་བསྒོམ། མཐར་ཐུན་གྲོལ་བའི་སྐབས་སུ། ད་ལྟར་ངས་དལ་འབྱོར་རྙེད་དཀའ་ཐུན་གཅིག་བསྒོམས་པའི་དགེ་རྩ་འདིས་མཚོན་པའི་དུས་གསུམ་གྱི་བསགས་དང་གསག་འགྱུར་གྱི་དགེ་རྩ་ཐམས་ཅད་ཀྱི་མཐུ་དང་ནུས་པ་ལ་བརྟེན་ནས། མ་ནམ་མཁའ་དང་མཉམ་པའི་སེམས་ཅན་ཐམས་ཅད་སངས་རྒྱས་ཀྱི་གོ་འཕང་རིན་པོ་ཆེ་འཐོབ་པའི་ཆེད་དུ་བསྔོ་བར་བགྱིའོ་བསམས་ནས། རྗེས་སུ། འཇམ་དཔལ་དཔའ་བོ་ལ་སོགས་པའི་བསྔོ་བས་རྩིས་ཟིན་པ་དང་བཅས། སྦྱོར་དངོས་རྗེས་གསུམ་གྱི་སྒོ་ནས་ཉམས་སུ་ལེན་དགོས་པ་ཡིན་གསུངས། ད་དེ་ཡན་ཆད་ཀྱིས་ནི་དལ་འབྱོར་རྙེད་དཀའི་ཁྲིད་མཐའ་རྟེན་སྒོམ་དོན་དང་བཅས་པ་ཐམས་ཅད་ཞུས་ཟིན་པའི་དབང་དུ་བཏང་བའོ། །
འཆི་བ་མི་རྟག་པའི་ཁྲིད་ནི།
གཉིས་པ་འཆི་བ་མི་རྟག་པའི་ཁྲིད་བཤད་པར་བྱ་བ་དེ་ལ། སྐྱེས་ཀྱི་རྟིང་ལ་ངེས་པར་འཆི་བ་བསམ་པ། ནམ་འཆི་ཆ་མེད་བསམ་པ། འཆི་བའི་རྐྱེན་མང་བར་བསྟན་པ། ཅིས་ཀྱང་མི་སྟོངས་པར་འཆི་བར་བསམ་པ། འཆི་བས་མི་འཇིགས་པའི་གནས་བསྟན་པ་དང་བཅས་ཏེ། རྩ་བའི་ས་བཅད་རྣམ་པ་ལྔའི་སྒོ་ནས་རྒྱས་པར་བཤད་རྒྱུ་ཡོད་རེད། དེའི་ནང་ནས་དང་པོ་ནི། དེ་ཡང་སྐྱེས་པ་ཐམས་ཅད་མི་རྟག་སྟེ་འཆི། བསགས་པ་ཐམས་ཅད་མི་རྟག་སྟེ་མཛད། འདུས་པ་ཐམས་ཅད་མི་རྟག་སྟེ་འབྲལ། རྩིག་པ་ཐམས་ཅད་མི་རྟག་སྟེ་འགྱེལ། མཐོན་པོ་ཐམས་ཅད་མི་རྟག་སྟེ་ལྷུང༌། དེ་བཞིན་དུ་དགྲ་གཉེན་སྐྱིད་སྡུག །བཟང་ངན། རྣམ་རྟོག་ཐམས་ཅད་ཀྱང་མི་རྟག་པའི་རང་བཞིན་ཡིན་གསུངས། དེ་ལ་དང་པོ་སྐྱེས་པ་ཐམས་ཅད་མི་རྟག་སྟེ་འཆི་ཞེས་གསུངས་པ་ནི། ཐུབ་པའི་སྐྱེས་རབས་ལས།
དང་པོ་མངལ་དུ་ཞུགས་པའི་ནུབ་མོ་ནས། །དེ་ནས་བཟུང་སྟེ་འཇིག་རྟེན་འདི་དག་ནི། །ལམ་དེར་ཞུགས་ནས་ལམ་གཞན་མ་གོལ་བར། །འཆི་བདག་དྲུང་དུ་དེ་ནི་མྱུར་མགྱོགས་འགྲོ། །ཞེས་གསུངས་པ་ལྟར་དུ་རང་ཉིད་ཨ་མའི་མངལ་དུ་ཞུགས་པའི་ནུབ་མོ་དེ་ལས་གཞོན་པའི་མི་མེད་ན་ཡང༌། དེའི་སང་ཉིན་དེ་ནས་ཉི་མ་གཅིག་འཆི་བ་ལ་ཉེ་རུ་སོང༌། དེའི་གནངས་ཉིན་ནས་ཉི་མ་གཉིས་འཆི་བ་ལ་ཉེ་རུ་སོང༌། ཟླ་བ་དགུ་སོང་བཅུ་ལ་ངོ་ལྟ་བར་ཨ་མའི་ཁོག་པ་རུ་བསྡད་པ་དེ་ཙམ་གྱིས་འཆི་བ་ལ་ཉེ་རུ་སོང༌། དེ་ནས་མར་སྐྱེས་ནས་དེའི་སང་དེ་ལ་ཉི་མ་གཅིག་འཆི་བ་ལ་ཉེ་རུ་སོང༌། གནངས་དེ་ལ་ཉི་མ་གཉིས་འཆི་བ་ལ་ཉེ་རུ་སོང༌། ཉི་མ་གཅིག་དང་གཉིས་ནས་ལོ། ལོ་གཅིག་དང་གཉིས་ནས་མི་ཚེ་ཐམས་ཅད་ཕར་ཟད་ནས་འགྲོ་བ་ཡིན་པས། དང་པོར་མངལ་དུ་ཞུགས་པ་ནས་བཟུང་སྟེ། ཤར་རྒྱག་གིས་འཆི་བདག་དྲུང་དུ་འགྲོ་ནས་རང་གི་ལུས་རྟེན་འདི་ལོ་ག་ཚོད་བསྡད་རྒྱུའི་ལས་བསྐོས་ཡོད་པ་དེ་ལ་ཉི་མ་རེ་རེ་བཞིན་དུ་ཕར་ཉེ་རུ་ཉེ་རུ་འགྲོ་རྒྱུ་མ་གཏོགས་འགྱང་དུ་འགྲོ་རྒྱུ་གང་ཡང་མེད། དཔེར་ན་པད་ཤག་སྒོར་མོ་བརྒྱ་མ་གཏོགས་མེད་ན་དེས་ཇ་མངར་མོ་ཞིག་བཏུང༌། འབྲས་ཞིག་ཀྱང་ཟོས། མོ་ཊ་ཞིག་ལའང་ཞུགས་པ་སོགས་བྱས་ན༑ སྒོར་མོ་ལྔ་རྫོགས། བཅུ་རྫོགས་ནས་ཉུང་དུ་ཉུང་དུ་སོང་སྟེ། མཐར་སྒོར་མོ་བརྒྱ་དེ་ད་ལྟར་རྫོགས་པ་ནང་བཞིན་ཡིན། དེ་ཡང་རྗེ་བཙུན་མི་ལ་རས་པའི་ཞལ་ནས།
ལོ་དང་ཟླ་བའི་ཆར་པ་བབས། །ཞག་དང་ཟ་མའི་ཐིགས་པས་བརྡུངས། །སྒྱུ་ལུས་ཀྱི་ཁང་པ་འགྱེལ་ལ་ཁད། །ཅེས་གསུངས་པ་ལྟར་དུ་ཚེ་ལ་སྣོན་པ་མེད་པར་རིམ་བཞིན་རྫོགས་ནས། འཆི་བདག་གི་དྲུང་དུ་འགྲོ་བ་ལ་ལམ་ནོར་དང༌། ལམ་གོལ་མེད་པར་ཕྱིན་ཏེ། ཉི་མ་གཅིག་ལ་ཧར་ཧར་ཟེར་ཤི་འགྲོ་རྒྱུ་མ་གཏོགས་གཞན་གང་ཡང་མེད་པ་རེད། དེའི་ཕྱིར་ན་དང་པོར་སྐྱེས་ནས་མཐར་ཤི་མི་དགོས་པའི་མི་སུ་ཡོད། འཛམ་བུའི་གླིང་དུ་དང་པོར་མི་འདི་སྐྱེས་ནས་འདི་མ་ཤི་བ་རེད་ཟེར་ནས་དངོས་སུ་མིག་གིས་མཐོང་རྒྱུ་ག་ལ་ཡོད་དེ། ལུང་པ་འདི་འདྲ་ཞིག་ལ་མ་ཤི་བར་འདུག་ཟེར་ནས་གོ་རྒྱུའམ། ཐེ་ཚོམ་ཟ་བའི་གནས་ཙམ་ཞིག་ཀྱང་མེད་པ་ཡིན། དེའི་ཕྱིར་ན་སློབ་དཔོན་དཔའ་བོས།
སུའམ་འོན་ཏེ་མཐོ་རིས་ན། །སྐྱེས་ནས་ལ་ལ་མ་ཤི་བ། །འགའ་ཞིག་ཁྱོད་ཀྱིས་མཐོང་བའམ། །ཐོས་སམ་འོན་ཏེ་ཐེ་ཚོམ་ཟ། །ཞེས་གསུངས་པ་ལྟ་བུ་ཡིན། དེ་ཡང་འཛམ་བུའི་གླིང་ན་ལོ་བརྒྱའི་གོང་ནས་ཡོད་པའི་མི་ད་ལྟར་ལུས་བསྡད་པ་ནི་གཅིག་ཀྱང་མེད། འོན་ཀྱང་དེང་སང་འཛམ་བུ་གླིང་གི་གནས་ཚུལ་གོ་ཡོང་དུས། ཁ་སང་འཇའ་པན་གྱི་ལུང་པ་ཡིན་ནམ་གཅིག་ལ། ལོ་བརྒྱ་དང་སུམ་ཅུ་ལོན་པའི་མི་ཞིག་འདུག་ཟེར་གྱི་འདུག །ཡིན་ནའང་ཁོ་ཤི་ཆོག་ཆོག །སང་ཤི་གནངས་ཤི་རེད། གཞན་སྤྱིར་བཏང་གི་དབང་དུ་བཏང་ན་འཛམ་བུ་གླིང་པ་ལོ་བརྒྱ་པའི་ཚེ་ཚད་ཡིན་པས། ལོ་བརྒྱ་སོང་ཚར་བའི་མི་དེང་སང་ལུས་བསྡད་པ་ནི་གཅིག་ཀྱང་མེད་གསུངས། ད་ལྟ་འཛམ་བུ་གླིང་འདི་ན་མི་མགོ་སེར། མགོ་ནག །དྲག་ཞན་མཐོ་དམན་འབྲིང་གསུམ་ག་ཚོད་ཅིག་ཡོད་པ་དེ་དག་ཐམས་ཅད་ཀྱང་ལོ་བརྒྱ་ཚུན་ཆད་དུ་ཚང་མ་ཤི་འགྲོ་རྒྱུ་ཞིག་མ་གཏོགས་དེ་ལས་ལྷག་པར་བསྡད་རྒྱུའི་གདེང་ཚོད་ཡོད་མཁན་ནི་མི་སུ་གཅིག་ཀྱང་མེད། འོ་དེ་སོང་ཙང་ལོ་བརྒྱའི་གནས་སྐབས་སུ་འཛམ་བུ་གླིང་གི་མི་ཚང་མ་ཐམས་ཅད་ཕར་ཤི་འགྲོ་བ་རེད། ཤི་བ་དེ་ཡང་སང་ཤི། གནངས་ཤི། ལོ་རྗེས་མ་ཤི་གི་ཡིན་ཟེར་ནས་དུས་གཏན་གཏན་གང་ཡང་མེད་པས། ཚོམ་ལས།
སང་ཙམ་འཆི་ཡང་སུས་ཤེས་ཀྱི། །དེ་རིང་ཉིད་དུ་བསྟུན་ཏེ་བྱ། །འཆི་བདག་སྡེ་ཆེན་དེ་དང་ནི། །ཁྱོད་ཉིད་བཤེས་པ་མ་ཡིན་ནོ། །ཞེས་གསུངས་པ་ལྟ་བུ་དང༌།
སང་དང་འཇིག་རྟེན་ཕྱི་མ་གཉིས། །སྔོན་ལ་གང་འོང་གཏོལ་མེད་པས། །སང་གི་ཚིས་ལ་མི་འབད་པར། །ཕྱི་མའི་དོན་ལ་འབད་པར་རིགས། །ཞེས་གསུངས་པ་ལྟར་དུ་ཡིན། དེའི་ཕྱིར་ན་འཛམ་གླིང་གི་མི་ཐམས་ཅད་ཀྱང་ཐེ་རེ་རེ་གཅིག་གི་རྗེས་སུ་གཅིག་གོ་རིམ་ལ་ངེས་པ་མེད་པར། ན་རྐྱེན་ཤི་རྐྱེན་ལ་ངེས་པ་མེད་པར་རིམ་བཞིན་ཤི་འགྲོ་རྒྱུ་མ་གཏོགས་ལུས་ཏེ་བསྡད་རྒྱུ་མེད་རེད། དེ་ཡང་སོ་སོ་སྐྱེ་སའི་ཕ་ཡུལ་དེ་ལ་བསམ་བློ་ཞིག་བཏང་ནས། སྔར་རང་ཐོག་མར་དྲན་སོས་པའི་གནས་སྐབས་སུ་རྒན་རབས་ག་ཚོད་ཅིག་ཡོད། ཡོན་ཏན་ཆེ་ཆུང་ཅན་ག་ཚོད་ཅིག་ཡོད་པ་དེ་ཚོ་ཐམས་ཅད་ལ་བསམ་བློ་ཞིག་གཏོང་ཡོང་དུས། དེ་ཡང་ཤི་ཚར། དེ་ཡང་གྲོངས་ཚར་ནས་ཤི་ཚར་བ་དང་གྲོངས་ཚར་བ་མང་ཆེ་བ་མ་གཏོགས། ད་ལྟར་ཡོད་པ་དེ་ཚོ་ནི་སྔར་མེད་པའི་གསར་དུ་པུ་གུ་སྐྱེས་པ་ཡར་རྒན་དུ་སོང་བ་དང༌། དེ་ཚོ་ལ་མནའ་མ་བླངས། མག་པ་བསུས་ནས་ཡང་དེ་ལའང་པུ་གུ་འཕེལ་ནས། ཤུལ་དེ་ལ་མི་གསར་པ་བསླེབས་པ་དེ་ཚོས་ཡར་ཁ་བཀང་ནས། སྔ་མའི་ད་ག་རང་མ་ཤི་བར་འདུག་གོ་བསམ་པ་མ་གཏོགས། དངོས་གནས་ལ་སྔ་མའི་མི་ཚང་མ་ཕལ་ཆེར་ཤི་ཚར་ནས་མེད་པ་རེད། དཔེར་ན་ཆུ་བོ་ཆེན་པོ་གངྒཱ་ལྟ་བུའི་གཞུང་ལ་བལྟས་ན། སྔོ་མེ་རེ་དུས་རྒྱུན་དུ་འདུག་གོ་བསམ་ནའང་དེ་བརྟག་དཔྱད་མ་བཏང་པ་རེད། ད་ནངས་ཀྱི་ཆུ་བོ་མར་རྒྱ་མཚོ་ལ་བབས་ཚར་བ་རེད། ཡང་ད་ལྟའི་ཆུ་དེ་ཕུ་ནས་མར་གསར་དུ་ཡོང་བ་རེད། ད་ལྟར་ཡོང་བ་དེ་ཡང་མར་འགྲོ་གིན་འགྲོ་གིན་ལ༑ རྗེས་མ་ཡོང་གིན་ཡོང་གིན་བྱེད་པ་རེད། དཔེ་དེའི་ནང་བཞིན་སྔ་མ་ཐམས་ཅད་ཤི་ཚར་གིན་ཚར་གིན། གཤམ་མ་ཐམས་ཅད་སྐྱེ་གིན་སྐྱེ་གིན། དེ་ཚོ་ཡང་ཤི་གིན་ཤི་གིན་བྱེད་པ་མ་གཏོགས་མེད་རེད། དེ་ཡང་བསམ་བློ་ཞིབ་ཏུ་བཏང་ནས། རང་སྐྱེ་ས་དང་བསྡད་སའི་རི་ཁྲོད་དང༌། གཞན་དགོན་སྡེ་ཁག་དང༌། དེ་བཞིན་ཕ་མ་དང༌། སྤུན་མཆེད་དང༌། བླ་མ་དང༌། དགེ་རྒན་ལ་སོགས་པ་དེ་ཚོ་ལ་གང་འདྲ་ཡོད་བསམ་བློ་ཡག་པོ་གཏོང་ཡོང་དུས། ཕ་མ་ཐམས་ཅད་གྲོངས་ཚར། བླ་མ་ཐམས་ཅད་འདས་ཚར། དགེ་རྒན་ཐམས་ཅད་གྲོངས་ཚར། རང་གི་གཉེན་ཉེ་འབྲེལ། གྲོགས་དགའ་མཛའ། བློ་གཏད་ས། གྲོས་དྲི་ས་དེ་ཚོ་ཐམས་ཅད་ཀྱང་ཕལ་ཆེར་གཅིག་རྗེས་གཉིས་མཐུད་ལ་གྲོངས་ཚར། དེ་ཡང་གཅིག་གྲོངས་ཚར་ནས་ཉི་མ་ཁ་ཤས་ཡུས་ཆེ་ཆེ་བྱུང་ན་ཡང༌། དེ་སངས་པའི་རྗེས་སུ་ཡང་རྟག་འཛིན་གྱིས་དངོས་གནས་རྟག་པ་དང་བདེན་པ་འདྲ་བོ་བསམས་པར་བྱས་ནས། དེ་ལྟ་བུའི་སྒོ་ནས་མི་རྟག་པ་ལ་རྟག་པར་འཛིན། མི་བདེན་པ་ལ་བདེན་པར་འཛིན་ནས་རྟག་འཛིན་གྱི་བློ་ཤུགས་ཆེ་བ་མ་གཏོགས། བརྟག་དཔྱད་བཏང་ན་སྐྱེས་པ་ཐམས་ཅད་འཆི་བའི་ཆོས་ཅན་དུ་མ་སོང་བ་གང་ཡང་མེད་པ་རེད། གཞན་ཐམས་ཅད་འཆི་བའི་ཆོས་ཅན་ཡིན་པ་ལྟར་རང་ཡང་གཏན་གཏན་ཤི་རྒྱུ་ཞིག་མ་གཏོགས་མེད། ཤི་བ་དེ་ཡང་སང་ཤི། གནངས་ཤི། ལོ་རྗེས་མར་ཤི་ལ་སོགས་པའི་དུས་ཚོད་ཚེས་གྲངས་ཀྱི་ངེས་པ་མེད་པས། ཉིན་ཞིག་ང་ཡང་ངེས་པར་ཤི་དགོས་ཀྱི་རེད། ཤི་བའི་སྐབས་སུ་ཕན་པ་དམ་པའི་ཆོས་ཤིག་ད་རེས་ལུས་རྟེན་འདིའི་ཐོག་ནས་བསྒྲུབ་པར་བྱ། དེ་ཡང་སང་བྱ་དང་གནངས་བྱ་རུ་མ་སོང་བར་དེ་རིང་རང་ནས་བསྒྲུབ་དགོས་སྙམ་ནས་ནན་ཏན་དུ་བསྒོམ་དགོས་པ་ཡིན་གསུངས།
བསགས་པ་ཐམས་ཅད་མི་རྟག་སྟེ་འཛད་ཟེར་ན། བསགས་མཐར་འཛད་པའི་ཆོས་ཅན་ཞེས་རྒྱུ་བསགས་པ་དེ་མཐར་ཟད་རྒྱུ་ཞིག་མ་གཏོགས་གང་ཡང་མེད་པ་རེད། ཚེ་སྟོད་ལ་རྒྱལ་པོ་ཆེན་པོ་དཔེ་མི་སྲིད་པ་ཞིག་ཡིན་ནའང༌། ཚེ་སྨད་ལ་སྤྲང་པོར་སོང་ནས་བསོད་སྙོམས་སློང་ནས་འགྲོ་དགོས་པ་དེ་འདྲ་ཡང་འཛམ་བུའི་གླིང་ལ་མཐོང་ཆོས་མྱོང་འགྱུར་མང་པོ་ཡོད། དཔེར་ན་རྒྱལ་བ་ཤཱཀྱ་ཐུབ་པ་འཇིག་རྟེན་དུ་བྱོན་པའི་སྐབས་སུ། རྒྱལ་པོ་གསལ་རྒྱལ་ཞེས་བྱ་བ་དེ། དེའི་དུས་ན་རྒྱལ་པོ་ཆེ་བ་ཞིག་རེད། ཁོ་ལྟོགས་རི་ཤི་ཡོང་བསམ་པ་རྨི་ལམ་ལ་ཡང་མེད་ཀྱང༌། རྒྱལ་པོ་གསལ་རྒྱལ་དེ་ནམ་ཞིག་མཐའ་འཁོབ་ཞིག་ཏུ་བསླེབས་ནས། ལྟོགས་རི་ལ་ཤི་ཚད་ཚད་པའི་སྐབས་སུ་ལ་ཕུག་རིད་པ་ཞིག་རྙེད་དེ་ཟོས་པ་ལ་བརྟེན། རྒྱལ་པོ་ལ་རིད་དེ་མ་འཇུ་ནས་ཤི་བ་རེད། དེ་བཞིན་དུ་མི་ཚང་ཕྱུག་པོ་ཞིག་ཡིན་ནའང་གློ་བུར་དུ་ཁང་པ་མེ་ལ་ཤོར་བའམ། དགོང་མོར་དགྲ་རྐུན་གྱིས་བཅོམ་སྟེ་ནམ་ལངས་བའི་གནས་སྐབས་སུ་གང་ཡང་མེད་པར། ཁྱིམ་མཚེས་སུ་སློང་སྟེ་འགྲོ་དགོས་པ་དེ་འདྲ་ཡང་མང་པོ་མཐོང་ཆོས་མྱོང་འགྱུར་ཡོད་པ་དང༌། གཞན་ཡང་བོད་དང་ཁམས་ལ་སོགས་པའི་བྱང་ཐང་འབྲོག་པ་དེ་ཚོ་ལ། གནག་སྟོང་ཁྲི་ལུག་གི་བདག་པོ་རེད་ཟེར་བ་ཡོད་ན་ཡང༌། གངས་ཞོད་ཆེན་པོ་བྱུང་བ་ལ་སོགས་པའི་རྐྱེན་གྱིས་གནག་དང་ལུག་ཐམས་ཅད་ཟླ་བ་གཅིག་གཉིས་ཁོངས་ལ་ཤི་ནས། གང་ཡང་མེད་པར་སྤྲང་ལ་གྱར་ཏེ་ཡུལ་ཐོན་ནས་འགྲོ་དགོས་པ་དེ་ལྟ་བུ་ཡང་མང་པོ་ཡོད་རེད། གང་ལྟར་ནའང་ཚེ་སྟོད་ལ་ཕྱུག་པོ་ཡིན་པ་དེ། ཚེ་སྨད་ལ་དེ་བཞིན་དུ་རྟག་པར་རྒྱུན་དུ་སྔ་མའི་གང་ཡོད་པ་དེ་བྲི་གང་མེད་པར་དེ་ག་རང་ལ་ཏག་ཏག་བསྡད་པ་ནི་གང་དུའང་དཀོན་པོ་རེད། དེའི་ཕྱིར་ན་ད་ལྟར་རང་ལ་རྒྱུ་ནོར་དཔལ་འབྱོར་ལ་སོགས་པ་འདི་ཚོ་ཐམས་ཅད་ལ་ཨ་འཐས་ཀྱི་སྒོ་ནས་སྲི་སྲི་དམ་དམ། ཤི་འཐམ། རོ་འཐམ་འདྲ་བོ་ཞིག་བྱས་ནའང་སྙིང་པོ་གང་ཡོད་བསམས་ནས། དེ་དག་ཐམས་ཅད་ལ་འདོད་ཆུང་ཆོག་ཤེས་ཀྱིས་ཡར་མཆོད་པ་དང༌། མར་སྦྱིན་པ་འདྲ་གཏོང་ཐུབ་ན་གཏང༌། རང་གིས་ཀྱང་ཟ་ནས་ལོངས་སྤྱད། ལོངས་སྤྱོད་པ་དེ་ཡང་དོན་མེད་འཕྲོ་བརླག་ཏུ་མ་སོང་བའི་ཐོག་ནས་ཐོས་བསམ་སྒོམ་གསུམ་གྱི་ཉམས་ལེན་འདྲ་ཡང་བྱ། དེ་འདྲ་བྱེད་ཐུབ་ན་ནོར་ཡོད་པའི་གོ་ཆོད་པ་མ་གཏོགས། གཞན་ནོར་ཡོད་ན་ཡང་སྙིང་པོ་གང་ཡང་མེད་པར་བསགས་མཐར་འཛད་པའི་ཆོས་ཅན་ཡིན་གསུངས། འདུས་པ་ཐམས་ཅད་མི་རྟག་སྟེ་འབྲལ་ཞེས་གསུངས་པ་ནི། དེ་ཡང་འདུས་པ་དེ་ཚོ་སྔོན་གྱི་ལས་དང་སྨོན་ལམ་གྱི་རྐྱེན་ལ་བརྟེན་ནས། ད་ལྟར་ཕྱོགས་གཅིག་འདུས་པ་ཡིན་པས། རང་རེ་རྣམས་ཀྱང་རྒྱལ་པོ་ཞིག་གིས་བཀའ་བཏང་སྟེ། ཁྱེད་རང་ཚང་མ་སྦ་ཁང་དོན་གྲུབ་སྡིངས་ཀྱི་རི་ཁྲོད་དུ་འཛོམས་ནས་ལོ་དེ་ཚོད་ཚོད་ཅིག་མཉམ་དུ་སྡོད་ཨ་ཟེར་ནས་བཀའ་གཏོང་མཁན་སུ་ཡང་མེད་རེད། མེད་བཞིན་དུ་ཚེ་སྔོན་གྱི་ལས་དང་སྨོན་ལམ་ལ་བརྟེན་ནས། གཅིག་འཛོམས། གཉིས་འཛོམས་ཀྱིས་ཚང་མ་ད་ལྟར་རི་ཁྲོད་གཅིག་ཏུ་བསྡད། ཇ་ཞིག་བསྐོལ་ནའང་ཧ་ཡང་གཅིག་གི་ནང་དུ་བསྐོལ། ཆོས་ཤིག་ཉན་ནའང་དཀྱིལ་འཁོར་གཅིག་ཏུ་ཉན། སྐྱིད་སྡུག་གང་བྱུང་ནའང་གཅིག་གི་རང་བཞིན་དུ་ཡོད་པ་འདི་ཐམས་ཅད་ཀྱང་བྱུང་བ་རེད། དེ་ལྟར་མ་ཡིན་པར་རྒྱུ་མེད་རྐྱེན་མེད་ལ་བརྟེན་ནས་བྱུང་བ་གང་ཡང་མེད་ན་ཡང༌། མཐར་འབྲལ་འགྲོ་རྒྱུ་ཞིག་མ་གཏོགས་མེད་རེད། ན་ནིང་ཡོད་པའི་ཆོས་གྲོགས་དྲུག་བདུན་ཞིག་ད་ལོ་བྲལ་ཚར་ནས་མེད་པ་དེ་ཚོ་ཐམས་ཅད་ཀྱང་འབྲལ་སྙིང་ད་འདོད་ཀྱི་མ་རེད་དེ། འབྲལ་སྙིང་མི་འདོད་བཞིན་དུ་འབྲལ་དགོས་པ་དེ་སུས་བཟོས་པ་རེད་ཟེར་ན། དེ་མི་རྟག་པ་ཁོ་རང་གིས་བཟོས་པ་རེད་མ་གཏོགས། གཞན་སུ་ཞིག་གིས་དབང་ཡོད་བཏང་བ་མ་རེད། འདུས་མཐའ་འབྲལ་བའི་ཆོས་ཅན་ཟེར་མཁན་དེ། དཔེར་ན། ས་ཆ་སྟོང་པ་ཞིག་ལ་གློ་བུར་དུ་ཚོང་འདུས་ཤིག་འཛོམས་པའི་སྐབས་སུ་ཕྱོགས་མཐའ་དག་ནས་མི་སྟོང་ཕྲག་མང་པོ་ཞིག་འདུས་ནས། ཡར་རྒྱུག །མར་རྒྱུག་གིས་སོ་སོའི་དོན་ཞིག་བསྒྲུབས་ཏེ། ཚོང་འདུས་དེ་གྱེས་ཚར་བ་དང་གང་ཡང་མེད་པར་ཐལ་བ་ཧུར་རེ་བ་ཞིག་བྱས་ནས་ཕར་འབྲལ་འགྲོ་བ་རེད། དཔེ་དེའི་ནང་བཞིན་བླ་མ་དང་སློབ་མ་ཡིན་ནའང་འདྲ། ཕ་མ་དང་ཕྲུ་གུ་ཡིན་ནའང་འདྲ། མཆེད་གྲོགས་དང་ཆོས་མཛད་ཡིན་ནའང་འདྲ། བཟའ་ཚང་ཡིན་ནའང་འདྲ་དེ་དག་ཐམས་ཅད་འཛོམས་རྒྱུ་དེ་གང་ལ་བརྟེན་ནས་འཛོམས་པ་རེད་ཟེར་ན། སྔོན་སོ་སོའི་ལས་དང་སྨོན་ལམ་གྱི་འབྲེལ་བ་ཞིག་ལ་བརྟེན་ནས་འཛོམས་པ་རེད་དེ། འཛོམས་པ་དེ་རྟག་པར་འཛོམས་འཛོམས་པ་དང༌། འདུས་འདུས་པ་དེ་ཀའི་ངང་ལ་བསྡད་བཞག་པ་ནི་སུ་གང་ཡང་མེད་པས། འདུས་མཐར་སོ་སོ་རུ་འབྲལ་འགྲོ་རྒྱུ་མ་གཏོགས་མེད་རེད། དེ་ལྟ་བུའི་ལས་དང་སྨོན་ལམ་ལ་བརྟེན་ནས་ཚུར་འཛོམས་ཏེ། རེ་ཞིག་འགྲོགས་པའི་སྐབས་སུ་བཟའ་ཚང་ཡིན་ནའང་མཐུན་པོ་བྱེད་རྒྱུ་དང༌། བླ་མ་སློབ་མ་ཡིན་ནའང་གཅིག་གིས་གཅིག་ལ་དམ་ཚིག་མ་ཤོར་བར་བྱེད་རྒྱུ་དང༌། མཆེད་གྲོགས་ཆོས་མཛད་ཡིན་ནའང༌། ཕོ་ཐམས་ཅད་དཔའ་བོ། མོ་ཐམས་ཅད་རྣལ་འབྱོར་མ་ཟེར་བ་དང༌། བྱང་ཆུབ་སེམས་དཔའ་དང་སེམས་མ་ཟེར་བ་དེ་འདྲའི་བསམ་བློ་རྒྱ་ཆེན་པོ་ང་རང་ཚོ་མ་དག་པའི་སྣང་བ་ཁོ་ན་ལ་འབྱམས་ཀླས་ནས་བསྡད་པའི་གང་ཟག་ལ། དག་པ་རབ་འབྱམས་རྒྱུད་ལ་སྐྱེ་རྒྱུ་དཀའ་ལས་ཁག་པོ་ཡོད་ཀྱང༌། བླ་མ་གཅིག་གི་སློབ་མ་རེད་བསམ་པ་ཙམ་དང༌། དཀྱིལ་འཁོར་གཅིག་ཏུ་དབང་ཞུས་པ་རེད་བསམ་པ་ཙམ་གྱི་འདུ་ཤེས་ཀྱི་སྒོ་ནས་གཅིག་གིས་གཅིག་ལ་དགའ་བཞིན། བརྩེ་བཞིན་པ་དང་བཅས་པ་དང༌། ཧ་ཅང་བརྩེ་བ་ཆེན་པོ་བྱེད་རྒྱུ་མ་བྱུང་ན་ཡང༌། དགྲའི་འདུ་ཤེས་ལྟ་བུར་བལྟས་ནས་གཅིག་གིས་གཅིག་ལ་སྨད་སྨད་དང༌། གཤུང་གཤུང་དང༌། ཞབས་འདྲེན་བཀོད་རེས་དང༌། དངོས་སུ་ཟིང་ཆ་ལང་ནས་འཁྲུགས་པ་རྒྱག་རེས་བྱེད་པ་དེ་ཚོ་ནི། ཧ་ཅང་ནས་ཐབས་སྡུག་པོ། མི་སྲིད་པ་ལྟ་བུ་རེད་བསམ་གྱི་འདུག །དེ་ཡང་ཕ་དམ་པ་སངས་རྒྱས་ཀྱིས།
བཟའ་ཚང་མི་རྟག་ཚོང་འདུས་མགྲོན་པོ་ལ། །ངན་ཤེས་འཐབ་རྩོད་མ་བྱེད་དིང་རི་བ། །ཞེས་གསུངས་པ་ལྟར་ད་ལྟ་ང་རང་ཚོ་རི་ཁྲོད་ཀྱི་ཆོས་གྲོགས་ཆོས་མཛད་ཐམས་ཅད་བླ་མ་གཅིག་དང༌། དཀྱིལ་འཁོར་གཅིག་གིས་བསྡུས་པ་ཤ་སྟག་ཡིན་པས། བཟའ་ཚང་ལས་ཀྱང་གལ་ཆེ་བའི་ཕྱིར་ན་དམ་ཚིག་གཙང་མ་བྱས། བླ་མ་རིན་པོ་ཆེས་གསུངས་ན། བསྡད་དུས་ཆོས་གྲོགས་ཐམས་ཅད་ལ་ཁོ་ལ་སྡོམ་པ་མེད། ཁོ་ལ་དམ་ཚིག་མེད། ཁོ་མ་རབས་ཚ་སོགས་ལབ་ནས། གྲོངས་འགྲོ་བའི་སྐབས་སུ་ངའི་ཆོས་གྲོགས་གྲོངས་སོང་ཟེར་མཆི་མ་ཛར་ཛར་བྱེད་པ་དང༌། ཞལ་མཇལ་ཐོད་པ་གཏུག་ཙམ་བྱེད་པ་དེ་ལ་ཆོ་གང་ཡང་མེད་གསུངས།
མཉམ་མེད་དྭགས་པོ་རིན་པོ་ཆེའི་ཞལ་ནས། སྡོད་དུས་མི་འཁོན། འགྲོ་དུས་མི་འཕྲེང་གསུངས་པས། སྡོད་པའི་དུས་སུ་མ་འཁོན་པར་ཚང་མར་དམ་ཚིག་གཙང་མ་བྱས། གྲོངས་ནས་འགྲོ་བའི་དུས་སུ། ཁོ་རང་ཤི་བ་དེ་དུས་ལ་བབ་ནས་ཤི་བ་རེད་པས། སྙིང་རྗེ་ཡང་མཆི་མ་བཏང་ན་ཕན་ཐོགས་ཆེན་པོ་མེད། སྡོད་པའི་དུས་སུ་འཁྲུགས་པ་ཡང་མ་ཤོར་བའི་ཐབས་བྱས། གྲོངས་པའི་དུས་སུ་མཆི་མ་ཡང་མ་ཤོར་བའི་ཐབས་བྱས། དེ་འདྲ་བྱས་ན་ཨ་ཐོ་ཡོད་འགྲོ།
རྩིག་པ་ཐམས་ཅད་མི་རྟག་སྟེ་འགྱེལ་ཞེས་གསུངས་པ་ནི། དེ་ཡང་དགོན་སྡེ་སྟོང་པའི་ཤུལ་དང༌། གྲོང་སྡེ་སྟོང་པ་དེ་ཚོ་ལ་ཡང་སྔར་ད་ལྟར་ང་རང་ཚོ་ལས་ལྷག་པའི་བདག་པོ་ཆེན་པོ་དང༌། སྙན་གྲགས་མངའ་ཐང་ཡོན་ཏན་ཕུན་སུམ་ཚོགས་པའི་མི་མང་པོ་ཡོད་ནའང་དེ་ཐམས་ཅད་ཀྱང་མི་རྟག་པའི་ཆོས་ཅན་དུ་གྱུར་པ་རེད། དཔེར་ན། རྒྱ་གར་གྱི་གཙུག་ལག་ཁང་ཆེན་པོ་བཞི་ཞེས་སྔོན་མར་ཡོངས་སུ་གྲགས་པ་ལས། ནཱ་ལེནྡྲའི་གཙུག་ལག་ཁང་ཆེན་པོ་དེ་ཚོའི་ནང་ལ། རིག་པའི་གནས་ལྔ་ལ་མཁས་པའི་པཎྜི་ཏ་རང་ཡང་ལྔ་བརྒྱ་ཙམ་ཡོད་པ་དེ་འདྲའི་གཙུག་ལག་ཁང་ཡང༌། དེང་སང་ནི་སྟོང་རོ་ཙམ་དུ་སོང་ནས་བསྡད་པ་དང༌། རྒྱ་གར་རྡོ་རྗེ་གདན་གྱི་གཙུག་ལག་ཁང་དེ་ཚོ་ཐམས་ཅད་ཀྱང་དེང་སང་ནི་བྱང་ཆུབ་མཆོད་རྟེན་ཙམ་མ་གཏོགས་གཞན་གང་ཡང་མེད་པ་དང༌། ཨོ་ཏན་ཏ་པཱུ་རིའི་གཙུག་ལག་ཁང་དང༌། བི་ཀྲ་མ་ལ་ཤཱི་ལའི་གཙུག་ལག་ཁང་ནི་རྩིག་ཤུལ་ཙམ་ཡང་མེད་པར་སོང་བ་དང༌། དེའི་ནང་བཞིན་དུས་རབས་འདིའི་ཐོག་ལའང་བོད་གངས་ཅན་གྱི་ལྗོངས་སུ་ཡིན་ན། ལ་སྟོད་རྒྱལ་གྱི་ཤྲཱི་ལ་རྒྱལ་བ་རྒོད་ཚང་པ་དང༌། ཡང་དགོན་པ་ཡབ་སྲས་རྣམས་ཀྱི་དུས་ནས་བཟུང་དགོན་པ་བརྒྱ་དང་བརྒྱད་བྱུང་བ་དེ་འདྲ་ཡོད་ཀྱང་ཕྱིས་སུ་ཕལ་ཆེ་བ་སྟོང་རོ་ལ་སོང་ནས། དགོན་པ་བཅུ་དགུ། ཉི་ཤུ་ཙམ་མ་གཏོགས་མེད་པ་དང༌། དེང་སང་བཅུ་དགུ་ཉི་ཤུ་དེ་ཡང་མེད་པར་སོང་ནས་ཐལ་བ་ཧུར་རེ་སོང་ནས་བསྡད་པ་རེད། དེ་ཚོ་ཐོག་མར་ཡར་བརྩིགས་པའི་གནས་སྐབས་སུ། བསྟན་པ་ཇི་སྲིད་ནམ་གནས་ཀྱི་བར་ཡིན་ཟེར་ནས་ཞིབ་བུ་ཞིག་དང༌། དོ་དོ་གཏན་གཏན་ཞིག་བྱས་ནས་ཡར་བརྩིགས་པ་རེད་དེ། མཐར་ཞིག་འགྲོ་བ་ཞིག་མ་གཏོགས་རྟག་ཅིང་བརྟན་པ་གང་ཡང་མ་བྱུང་བ་རེད། དེའི་ཕྱིར་ན་ང་རང་ཚོ་ཡིན་ན་ཡང་ཁང་པ་ལ་ངའི་ཁང་པ། ངའི་སྡོད་ས་ཟེར་ནས་བདག་ཏུ་འཛིན། གཅེས་སྤྲས་ཆེན་པོ་བྱས་ནའང་སྙིང་པོ་གང་ཡང་མེད་པས། ལོ་གཅིག་ལོ་གཉིས་བསྡད་ས་ལྟ་བུ་འགྲིག་ཙམ་དང་ཐིགས་པ་མ་ཕོག་ཙམ་ཞིག་བྱུང་ན་ཆོག་པ་རེད། གཅིག་བྱས་ན་ཁང་པའི་ནང་ནས་རང་མ་ཤི་གོང་ནས་འགྲོ་དགོས་པ་རེད། གཅིག་བྱས་ན་དེའི་ནང་དུ་ཤི་ན་རོ་ཡང་སྒོ་དྲུང་དུ་འདོན་དགོས་པ་རེད། མཉམ་མེད་དྭགས་པོ་རིན་པོ་ཆེའི་ཞལ་ནས།
མཁར་སྤེའུ་དང་ཁང་བཟང་ལ་དཀའ་བ་ཇི་སྙེད་ཅིག་སྤྱད་ནས་བརྩིགས་ཀྱང་འཆི་བའི་ནངས་པར་གཅིག་པོར་འགྲོ་ཞིང་རོ་ཡང་སྒོར་འདོན་པས་ཕན་པ་མེད། ཅེས་གསུངས་པ་ནང་བཞིན་ཡིན། དེས་ན་ཁང་པ་མང་པོ་བརྩིགས་པ་ལ་སྙིང་པོ་གང་ཡང་མེད་པས། རྒྱལ་བ་དཀར་བརྒྱུད་གོང་མ་རྣམས་ཀྱི་རྣམ་ཐར་བཞིན་དུ་གནས་བྲག་རྩ་རུ་བསྡད། གྲོགས་རི་དྭགས་དང་འགྲོགས་ཞེས་པའི་སྤྱོད་པ་ལ་བསླབ་དགོས་བསམས་ནས། དངོས་སུ་སློབ་མ་ཐུབ་ནའང་སེམས་ཀྱི་འདུན་པ་ནི་དེ་འདྲ་ལ་དམིགས་གཏད་བྱས་ནས་ཉམས་སུ་ལེན་པ་ཤིན་ཏུ་གལ་ཆེ་བ་ཡིན་གསུངས།
མཐོན་པོ་ཐམས་ཅད་མི་རྟག་སྟེ་ལྷུང་ཟེར་ན། དེ་ཡང་རི་མཐོན་པོ་ནས་མར་ཟག་པའི་སྐད་ཆ་མ་རེད། རྒྱལ་པོའམ། བློན་པོའམ། དཔོན་པོ་སོགས་དབང་ཐང་ཅན་ཐམས་ཅད་ཀྱང་རྟག་ཅིང་བརྟན་པ་གང་ཡང་མེད་པས། དབང་ཆ་བླངས་བ་ནས་བཟུང༌། ཁོ་ཤི་ཤིའི་བར་དུ་དབང་ཆ་བཟུང་སྟེ། དབང་ཐང་དུར་ཁྲོད་དུ་ཁྱེར་ནས་འགྲོ་མཁན་དེ་འདྲ་ཧ་ཅང་དཀོན་པོ་རེད། དཔེར་ན་ལོ་སྔོན་མ་དེ་ལ་སོ་སོ་ཁྲིམས་ཁང་ནང་ལ་བསྡད་ནས་གཞན་ལ་ཕར་ཁྲིམས་བཅད། བཀྱིགས་རྡུང༌། བཙོན་ལ་བཅུག་མཁན་གྱི་དཔོན་པོ་དབང་ཤུགས་ཆེན་པོ་ཡིན་ནའང་བར་ལམ་ལ་བྱ་བ་ཇུས་ཉེས་ཆེན་པོ་ཞིག་བྱུང་ནས་རང་ཉིད་རྒྱལ་པོས་བཙོན་དུ་བཟུང་ནས། རྩིས་དཔོན་ལུང་ཤར་གྱི་དཔེ་ལྟར་མིག་བཏོན་པ་སོགས་དེ་འདྲ་ཡང་ཡོད་རེད། དེ་སོང་ཙང་མཐོན་པོའི་ཐོབ་དང་གོ་ས་ལ་སོགས་པ་དེ་ཚོ་ལ་རྟག་ཅིང་བརྟན་པ་གང་ཡང་མི་འདུག་སྙམ་ནས། དམའ་སའི་ས་བཟུང༌། ཧྲུལ་པོའི་གོས་གྱོན། བདག་ཅག་རྣམས་ལྟར་གོང་ན་དཔོན་མེད། འོག་ན་གཡོག་མེད། སྣ་ཐག་མིའི་ལག་ཏུ་མ་ཤོར། གུ་ཡངས་བློ་བདེ། འགྲོ་ན་འགྲོ་ཆོག །སྡོད་ན་བསྡད་ཆོག །ཆོས་སྒྲུབ་པའི་ཆ་རྐྱེན་ཕུན་སུམ་ཚོགས་པ་འདི་འདྲ་ཞིག་ད་རེས་ཐོབ་པའི་སྐབས་སུ་ང་རེ་དགའ། ང་རེ་སྤྲོ། ད་འཆི་བ་ལ་ཕན་པའི་ཆོས་རྣམ་དག་ཅིག་ད་རེས་མི་སྒྲུབ་ན་ནམ་སྒྲུབ་བསམས་ནས་ནན་ཏན་དུ་བསྒོམ་དགོས་པ་ཡིན་གསུངས།
དེ་བཞིན་དུ་དགྲ་གཉེན། སྐྱིད་སྡུག །བཟང་ངན། རྣམ་རྟོག་ཐམས་ཅད་མི་རྟག་པའི་རང་བཞིན་ཡིན་གསུངས་ནས། དགྲ་མི་རྟག་པར་གཉེན་དུ་འགྱུར་རྒྱུ་ཡོད། གཉེན་མི་རྟག་པར་དགྲ་རུ་འགྱུར་རྒྱུ་ཡོད་པས། ཚེ་སྟོད་ཕར་ཚུར་སྡང་བའི་དགྲ་རུ་བཟུང་བ་ཡང་བར་ལམ་ཞི་འགྲིགས་བྱུང་ནས་ཚེ་གཞུག་ལ་མཐུན་པའི་གྲོགས་སུ་གྱུར་ཏེ་གྲོས་དྲི་ས་དང༌། སྙིང་གཏམ་བཤད་ས་ལྟ་བུར་འགྱུར་བ་ཡོད། ཕ་མ་ཕྲུ་གུ་བཟའ་ཚང་སོགས་ཀྱང་རྒྱུ་ཟས་ཕྲན་བུ་དང༌། རྐྱེན་ཆུང་ངུ་རེ་ལ་བརྟེན་ནས་དགྲ་རུ་འགྱུར་བའང་ཡོད། དེ་ཡང་ཚེ་འདི་ཙམ་དུ་མ་ཟད་སྔོན་འཕགས་པ་ཀ་ཏྱ་ན་བསོད་སྙོམས་ལ་ཕེབས་པའི་གནས་སྐབས་སུ། ཁྱིམ་བདག་ཅིག་ཉ་ཤ་ཞིག་ཞིམ་ཞིམ་ལྟར་དུ་ཟ། ཉ་ཤའི་རུས་པ་སློང་བ་ལ་ཁྱི་མོ་ཞིག་ཡོང་བ་དེ་ལ་རྡོས་རྡེག །པང་དུ་བུ་ཞིག་བཟུང་ནས་གཅེས་གཅེས་བྱེད་པ་ཞིག་བྱུང༌། འཕགས་པས་མངོན་ཤེས་ཀྱིས་གཟིགས་པས། ཉ་དེ་ནི་ཁྱིམ་བདག་ཁོ་རང་གི་ཚེ་འདིའི་ཨ་ཕའི་སྐྱེ་བ་དང༌། ཁྱི་མོ་དེ་ནི་ཨ་མའི་སྐྱེ་བ་དང༌། ཁོ་རང་ཚེ་སྔོན་མར་གསོད་མཁན་གྱི་དགྲ་བོ་དེ་སྲོག་ལན་ཆགས་ནས་བུ་རུ་སྐྱེ་བ་གཟིགས་ནས།
ཕ་ཤ་ཟ་ཞིང་མ་ལ་རྡེག །གསོད་པའི་དགྲ་བོ་པང་ན་བཟུང༌། །ཆུང་མས་ཁྱོ་ཡི་རུས་པ་འཆའ། །འཁོར་བའི་ཆོས་ལ་གད་མོ་བྲོ། །ཞེས་གསུངས་པས། ད་ལྟར་བུ་ལ་སོགས་པར་ཕ་མ་དེ་ཚོས་ཤིན་ཏུ་གཅེས་པ་དང༌། དེའི་དོན་དུ་སྡུག་བསྔལ་ཚད་མེད་པ་བྱེད་དགོས་པ་ཡང་ཕལ་ཆེར་ཚེ་སྔོན་མའི་སྡང་བའི་དགྲ་བསྐྱར་དུ་ལན་ཆགས་འཁོར་ཡོང་བ་ཡིན་པར་ཀུན་བཟང་བླ་མའི་ཞལ་ལུང་ལས་གསུང་འདུག །དེའི་ཕྱིར་ན་དགྲ་དང་གཉེན་འདི་ཚོ་རྟག་ཅིང་བརྟན་པ་གང་ཡང་མེད་བསམས་ནས། རྨི་ལམ་སྒྱུ་མ་ལྟ་བུའི་འདུ་ཤེས་བཞག་སྟེ། དགྲ་ལ་ཞེ་སྡང་ཆེད་དུ་མི་འཛིན། གཉེན་ལའང་ཆགས་ཞེན་ཆེད་དུ་མི་འཛིན་པར་དགྲ་གཉེན་གཉིས་ཀ་དབྱེར་མེད་དུ་བཏང་སྙོམས་ཐོག་ལ་བཞག་ན་སྟབས་བདེ་བ་ཡོད། དེ་ལྟར་དགྲ་གཉེན་ཐམས་ཅད་མི་རྟག་པའི་རང་བཞིན་དུ་ཡིན་སྙམ་པར་བྱས་ནས་བསྒོམ་དགོས་པ་ཡིན་གསུངས། དེ་བཞིན་དུ་སྐྱིད་མི་རྟག་པར་སྡུག་ཏུ་འགྱུར་རྒྱུ་ཡོད། སྡུག་མི་རྟག་པར་སྐྱིད་དུ་འགྱུར་རྒྱུ་ཡོད་པས། ཚེ་སྟོད་དེ་ལ་དཔལ་འབྱོར་ཆེན་པོ་དང༌། གཉེན་ཉེ་འཁོར་སོགས་ལོངས་སྤྱོད་ཆེན་པོ་སུ་གང་ལའང་སྨོན་མ་དགོས་པ་གཞན་ཐམས་ཅད་ཀྱིས་སྐྱབས་འཇུག་ཞུ་ས་དང༌། གྲོས་དྲི་ས་ལྟ་བུ་ཡིན་ན་ཡང༌། བར་ལམ་ཚོང་ཡང་ལམ་དུ་མ་སོང༌། ལོ་ཡང་མ་ལེགས། རྐུན་ཇག་སོགས་ཀྱི་རྐྱེན་ངན་ལ་བརྟེན་ནས་རྒྱུ་ནོར་གང་ཡོད་པ་རྣམས་ལྟག་ཆུ་ཆད་པའི་རྫིང་བུ་བཞིན་དུ་ཟད། ཕ་མ་ཉེ་འཁོར་སོགས་ཀྱང་ཤི་བ་དང་འཐོར་ནས། མཐར་རང་གཅིག་པུར་ཀྲོང་ངེ་ལ་ལུས་ཏེ་སྐྱབས་དང་མགོན་དང་རེ་ས་དང་ལྟོས་ས་གང་ཡང་མེད་པར། སྔོན་གཡོག་པོར་གྱུར་པ་རྣམས་ཀྱིས་ཀྱང་ཁྱད་གསོད་བྱེད་པའི་གནས་ལྟ་བུར་གྱུར་པའང་ཡོད། ཡང་ཚེ་སྟོད་ནངས་ཟས་ནངས་མི་རྙེད། ནུབ་ཟས་ནུབ་མི་རྙེད་སྤྲང་དུ་འགྲོ་དགོས་པ་དང༌། མི་གཡོག་ཏུ་རྒྱུག་དགོས་པ་དེ་འདྲ་ཡང༌། བར་ལམ་ཚེ་སྔོན་གྱི་བསོད་ནམས་ཀྱི་འབྲས་བུ་ཞིག་དུས་སུ་སྨིན་པའི་སྐབས་སུ་ལམ་འགྲོ་འདྲ་བོ་ཞིག་བྱུང༌། པད་ཤག་འདྲ་ཏོག་ཙམ་གསོག་ཐུབ་ནས་རང་ཆེན་པོར་སོང་བའི་གནས་སྐབས་སུ། སྔོན་རང་ལས་དྲག་པ་ཐམས་ཅད་ཀྱིས་ཀྱང་ཚུར་རང་ལ་བུ་ལོན་ཞིག་གཏོང་རོགས་གྱིས་ཟེར་བ་སོགས་སྐྱབས་འཇུག་ཞུ་དགོས་པ་དེ་འདྲ་ཡང་བྱུང་བ་ཡོད། དེ་བཞིན་དུ་བཟང་པོ་མི་རྟག་པར་ངན་པོ་རུ་འགྱུར་རྒྱུ་ཡོད། ངན་པོ་མི་རྟག་པར་བཟང་པོ་རུ་འགྱུར་རྒྱུ་ཡོད་པས། དེ་ནི་ཆོས་དང་འཇིག་རྟེན་གཉིས་ཀའི་ཐོག་ནས་འགྱུར་རྒྱུ་ཡོད་ཅིང༌། དང་པོ་ཆོས་ལ་ག་འདྲས་འགྱུར་རྒྱུ་ཡོད་ཟེར་ན། རྟོགས་ལྡན་རྒས་པའི་སློབ་གཉེར། ཞེན་ལོག་རྒས་པའི་གསོག་འཇོག །སྟོན་པ་རྒས་པའི་བཟའ་དཔོན་ཏེ། རྟོགས་ལྡན་རྒས་པའི་སློབ་གཉེར་ཟེར་ན། ཚེ་སྟོད་དེ་ལ་རྟོགས་ལྡན་འདྲ་བོ་ཞིག་བྱས་ཏེ། ཉམས་དང་རྟོགས་པ་གང་ཡང་མེད་ནའང་ཡོད་རློམ་གྱིས་རི་བོའི་རྩེ་ལ་ཡར་འགྱིང་ནས་སྒོམ་སྒྲུབ་འདྲ་བྱས་ཏེ་བསྡད། དེ་སྒོམ་པ་རྣམ་དག་ཅིག་བྱུང་ན་བྲོ་བ་རྣམ་དག་ཅིག་རྙེད་རྒྱུ་ཡོད་ན་ཡང་སྒོམ་གྱི་བྲོ་བ་དང་མཚང་གང་ཡང་མ་རྙེད་ནས། ལོ་ཡར་ཚད་བསླེབས་ཏེ་མགོ་ལ་སྐྲ་དཀར་དང༌། ཁའི་སོ་འཐོར་བའི་གནས་སྐབས་སུ། སླར་ཡང་གཞུང་དང་རིག་གནས་ལ་དོ་སྣང་འདྲ་བྱས་ཏེ། ལོང་བས་ཤིག་ཟིན་ལྟར་ཚིག་ཤོ་ལོ་ཀ་རེ་གཉིས་ལ་ནན་ཏན་དུ་བྱ་དགོས་པ་བྱུང་བ་དེ་ལྟ་བུ་དང༌། ཞེན་ལོག་རྒས་པའི་གསོག་འཇོག་ཞེས་པ་ནི། ཚེ་སྟོད་དེ་ལ་འཁོར་བ་གང་དུ་སྐྱེ་ནའང་ཐམས་ཅད་སྡུག་བསྔལ་གྱི་རང་བཞིན་རེད། འཁོར་བ་ལ་སྙིང་པོ་མེད་རེད་ཟེར་ནས་ཞེན་པ་གཏིང་ནས་ལོག་པའི་སྒྲུབ་པ་པོ་འདྲ་པོ་ཞིག་ཡིན་ན་ཡང༌། ལོ་ཡར་ཙམ་དྲུག་ཅུ་བདུན་ཅུར་བསླེབས་པའི་སྐབས་སུ། ད་རྒས་ན་རྒས་རྒྱགས། ན་ན་ན་རྒྱགས། ཤི་ན་ཤི་རྒྱགས་ཤིག་མེད་ན་དཀའ་ལས་ཁག་པོ་འདུག་ཟེར་ནས། རྡོ་ཉག་ཉག་དང༌། ཤིང་བུག་པ་ཅན་ཚུན་ཆད་ལའང་རེ་བ་བྱེད་དགོས་པ་སྟེ། རྒྱལ་བ་རྒོད་ཚང་པ་གཉའ་ནང་བདེ་ཆེན་སྟེང་དུ་བཞུགས་པའི་སྐབས་སུ། ཨ་བོ་བྱང་དཔལ་གསུངས་པར། ལགས་ཞུས་པས། མ་གེའི་རྡོ་ཉག་ཆེན་འདིས་བདག་འཛིན་བློས་ཐོངས་ཟེར་གི་འདུག་གསུངས། གང་ཡིན་ཟེར་ན་སྒོམ་ཆེན་པ་ཞིག་གལ་སྲིད་དེ་རུ་བསླེབས་ན། རྡོ་ཉག་ཉག་འདི་སྙིང་རྗེ་བོ་ཞིག་འདུག་བསམས་ནས་ཡར་ཁུར་དོགས་ཡོད་པ་རེད། དེ་བཞིན་ཤིང་ཨི་ཁུང་ཡོད་པ་ཞིག་ཡོད་ན། ཨ་ཙི་འདི་ཡར་ཁུར་ན་འདྲ་ཆགས་པོ་འདུག་བསམ་པ་བྱུང་བ་དེ་ལྟ་བུ་དང༌། སྟོན་པ་རྒས་པོའི་བཟའ་དཔོན་ཞེས་པ་ནི། ཚེ་སྟོད་དེ་ལ་གཞན་ལ་རབ་བྱུང་དང་དགེ་སློང་གི་སྡོམ་པ་འབོགས་ཆོག་བྱས། གསོ་སྦྱོང་དང༌། དབྱར་གནས་དང༌། དགག་དབྱེ་སྟེ་གཞི་གསུམ་གྱི་མཁན་པོར་བྱས་ནས་བཞུགས་པ་དེ་ཚོ་ཡང༌། ཚེ་གཞུག་ལ་སྐྱེ་དམན་རེ་བླངས། དེ་ལ་ཕྲུ་གུ་མང་པོ་བྱུང་ནས་ཕྲུ་གུ་མང་པོའི་ཨ་ཕ་བྱ་དགོས་པ་བྱུང་བ་དེ་འདྲ་ཡང་ཡོད་པ་དང༌། དེ་རྣམས་ཆོས་ཕྱོགས་ནས་བཟང་པོ་མི་རྟག་པར་ངན་པོ་རུ་འགྱུར་བའི་དཔེ་ཡིན། ཡང་ངན་པོ་མི་རྟག་པར་བཟང་པོ་རུ་འགྱུར་རྒྱུ་ཡོད་པ་ནི། དེ་ཡང་དཔེར་ན། དགེ་བཤེས་འབན་གུང་རྒྱལ་ཞེས་པ་དེ་ལ་སོགས་པ་ནི། ཚེ་སྟོད་དེ་ལ་རྐུན་མའི་རྐུན་དཔོན། ཇག་པའི་ཇག་དཔོན་བྱས་ནས། མི་ཐམས་ཅད་བཅོམ། བསད། བརྡུང༌། བཀྱིགས། ཕྲོགས་ཏེ་སུ་གང་གིས་ཀྱང་ཆ་འཇོག་མི་བྱེད་པ་དེ་འདྲའི་མི་སྡུག་ཅག་ཡིན་ན་ཡང༌། བར་ལམ་ལ་རྐྱེན་ངན་རེ་བྱུང༌། དེ་ལ་བརྟེན་ནས་ངེས་འབྱུང་སྐྱོ་ཤས་རྣམ་དག་རེ་ཐུགས་ལ་འཁྲུངས་ཏེ། ངའི་ལས་ཀ་དེ་ནོར་འདུག་བསམས་ནས་ལམ་ནོར་ལྡོག་ཤེས་ཤིག་བྱས། དམ་པའི་ཆོས་ཀྱི་སྒོ་རུ་ཞུགས་ནས། ཆོས་རྣམ་དག་ཅིག་སྒྲུབ་པའི་གནས་སྐབས་སུ། ཡང་སྐྱེ་བོ་ཐམས་ཅད་ཀྱི་ཕྱག་འཚལ་མཆོད་པ་འབུལ་སའི་གནས་དང༌། ལྷ་དང་བཅས་པའི་འཇིག་རྟེན་གྱི་རྒྱན་དུ་གྱུར་པ་དང༌། སྔ་མ་རྐུན་མ་དང་ཇག་པ་དེ་ཚོས་ཕྱིས་སུ་ཁྲི་གདན་ཁ་ལ་ཡར་བཞུགས་ནས། གཞན་ལ་ཆོས་བཤད་པ་དེ་འདྲ་ཡང་མང་པོ་ཡོད།
འཇིག་རྟེན་གྱི་ཕྱོགས་ནས་བཟང་པོ་མི་རྟག་པར་ངན་པོ་རུ་འགྱུར་བ་ནི། ཚེ་སྟོད་དེ་ལ་སྐྱེ་ས་ཡ་རབས། གྲོང་པ་བཟང་པོའི་ཕྲུ་གུ། མི་ཡ་རབས་ཡིན་ན་ཡང༌། བར་ལམ་ལ་བྱ་བ་ལམ་དུ་མ་སོང་ནས་དེང་སང་གི་སྐད་ཆ་ཡིན་ན། པག་ལག་འདྲ་བོ་འཁྲབ། དེ་ཙ་ན་འགྲོ་ཡང་མ་ཤེས། སྡོད་ཀྱང་མ་ཤེས་ནས་རྐུན་མ་ཡང་རྐུས། སྐྱག་རྫུན་ཡང་བཤད་དེ། སུ་གང་གིས་ཀྱང་ཆ་འཇོག་མི་བྱེད་པ་དེ་ལྟ་བུ་རུ་འགྱུར་རྒྱུ་ཡོད། ཡང་ངན་པོ་མི་རྟག་པར་བཟང་པོ་རུ་འགྱུར་བ་ནི། ཚེ་སྟོད་ལ་རྐུན་མའི་རྐུན་དཔོན་ཇག་པའི་ཇག་དཔོན་བྱེད་པ་དེ་འདྲ་ཡིན་ན་ཡང༌། ཚེ་གཞུག་དེ་ལ་ཁོ་རང་བསམ་བློ་ཡག་པོ་འཁོར་ཏེ་ངའི་ལས་ཀ་དེ་ནོར་འདུག་བསམས་ནས། ལས་ཀ་བཟང་པོ་ཞིག་ལ་ཚུར་སྒྱུར་ཡོང་དུས། ཡང་མི་ཐམས་ཅད་ཀྱིས་བློ་གཏད་ས། གྲོས་དྲི་ས། སྙིང་གཏམ་བཤད་ས། ཅ་ལག་བཅོལ་ས་དེ་ལྟ་བུ་ཡང་འགྱུར་རྒྱུ་ཡོད་པ་ཡིན། དེ་ལྟར་ཆོས་དང་འཇིག་རྟེན་གང་དང་གང་གི་ཐོག་ནས་ཀྱང་སྐྱིད་སྡུག་ལེགས་ཉེས་བཟང་ངན་ཐམས་ཅད་མི་རྟག་པའི་རང་བཞིན་དུ་ཡིན་གསུངས།
རྣམ་རྟོག་ཐམས་ཅད་ཀྱང་མི་རྟག་པའི་རང་བཞིན་ཡིན་གསུངས་པས། དེ་ཡང་ད་ནངས་ཞོགས་པར་དགེ་བའི་རྣམ་རྟོག་ཅིག་སྐྱེས་ནའང༌། ཡང་དེ་ལམ་སང་ཕར་འགྱུར་ནས་ད་ལྟར་སྡིག་པའི་རྣམ་རྟོག་ཅིག་སྐྱེ། དེ་ལྟར་སྡིག་པའི་རྣམ་རྟོག་ཅིག་སྐྱེས་པའི་འཕྲོ་ལ། ཨ་ཙི་དེ་མ་རེད་བསམས་ནས་ཡང་དགེ་བའི་རྣམ་རྟོག་ཅིག་སྐྱེ། དེ་ལྟར་དགེ་སྡིག་རྣམ་རྟོག་དེ་དག་ཐམས་ཅད་ཀྱང་སྐད་ཅིག་སྐད་ཅིག་ལ་འགྱུར་འགྲོ་བས་རྟག་ཅིང་བརྟན་པ་གང་ཡང་མེད། སྔ་མ་ཉེ་བ་དགྲ་རུ་ལང་པའི་གང་ཟག་ཅིག །ཆོས་ལ་འཇུག་ནས་རྩ་རླུང་ལ་རང་དབང་ཐོབ་སྟེ་ནམ་མཁའ་ལའང་འཕུར་ནུས་པ་འདྲ་བོ་བྱུང༌། ཉི་མ་གཅིག་ལ་གཏོར་མ་ཞིག་བཏང་སྟེ། གཏོར་རིལ་དེ་མར་བཀྲམ་བཞག་དུས། དེ་ལ་ཕུག་རོན་མང་པོ་འདུས་པས། ང་ལ་དམག་མི་མང་པོ་འདི་ཙམ་ཞིག་བྱུང་བ་ཡིན་ན་སྔོན་མའི་དགྲ་དེ་དག་ཚང་མ་ཕར་ཚར་གཅོད་ཐུབ་པ་འདུག་སྙམ་པའི་རྣམ་རྟོག་ངན་པ་ཞིག་འཁོར། དེ་ལམ་དུ་ཁྱེར་མ་ཐུབ་པ་ལ་བརྟེན་ནས། ཚེ་གཞུག་ལ་ཁོ་མར་ཡུལ་ལ་བབས་ནས་དམག་དཔོན་ཞིག་བྱེད་དགོས་བྱུང་བའི་གཏམ་རྒྱུད་ཡོད་པ་ལྟ་བུ་ཡིན།
དེར་མ་ཟད་ནམ་ཟླ་དུས་བཞིའི་འགྱུར་ལྡོག་ལ་ཆ་བཞག་ན་ཡང་དབྱར་རྗེས་སུ་སྟོན། སྟོན་རྗེས་སུ་དགུན། དགུན་རྗེས་སུ་དཔྱིད་དེ། ཐམས་ཅད་ཀྱང་མི་རྟག་པའི་རང་བཞིན་ཡིན། དེ་ཡང་དཔྱིད་ཀའི་སྐབས་སུ་ས་གཞི་ཐམས་ཅད་ལ་དྲོད་ལངས། སྣུམ་འབོལ་ལེ་སོང༌། ཤིང་རྩེ་ཐམས་ཅད་ཀྱང་ཁ་འབུས། བྱ་དང་བྱེའུ་ཐམས་ཅད་ཀྱིས་སྙན་པའི་གླུ་དབྱངས་སྒྲོག་ནས། ད་དྲོད་སྐྱེས་སོང་ཟེར་སྐྱིད་སྐྱིད་འདྲ་བོ་བྱེད་དགོས་པའི་གནས་སྐབས་དང༌། དེ་ཡང་རྟག་ཅིང་བརྟན་པ་མེད་པར་དེ་ནས་དབྱར་ཀ་ཤར། དེའི་སྐབས་སུ་སྤང་ལྗོངས་ཐམས་ཅད་གཡུ་ཡི་མདོག་ལྟར་གྱུར། བྱ་དང་བྱེའུ་ཐམས་ཅད་ཀྱིས་གླུ་དབྱངས་ལེན། དུད་འགྲོ་སྒོ་ཕྱུགས་ཐམས་ཅད་ཀྱང་སྤང་ལ་འཕག་ཤར་འདྲ་བོ་གཏོང༌། དེང་སང་དབྱར་ཀ་ཟེར་ན་སྐྱིད་པོ་རེད་ཟེར་ནས་མི་རྣམས་སྐྱིད་སྐྱིད་བྱེད། དེ་ལའང་རྟག་ཅིང་བརྟན་པ་མེད་པས་དབྱར་ཀ་དེ་ཕར་ཟད། སྟོན་དང་པོ་ལངས་པའི་སྐབས་སུ་སྤང་ཐམས་ཅད་མདོག་སེར་པོར་གྱུར། ས་གཞི་ལ་གྲང་ངར་ཞིག་ལང༌། ཤིང་ལོ་ཐམས་ཅད་སེར་ཧུར་སོང༌། སྟོན་ཐ་མའི་སྐབས་སུ་འབྲས་བུ་ཐམས་ཅད་ནང་ལ་ཡར་བཅུག །ཤིང་འབྲས་ཐམས་ཅད་ས་ལ་བྲུལ། ལོ་མ་ཐམས་ཅད་བསྐམས་ཤིང་ས་ལ་བྲུལ་ནས། རླུང་གིས་ཁྲོག་ཁྲོག་ཟེར་ནས་ཕྱོགས་ཀུན་ཏུ་ཁྱེར་འགྲོ་བ་རེད། དེ་ལའང་རྟག་ཅིང་བརྟན་པ་མེད་པས་དེ་ནས་དགུན་ཀ་ཤར། དེའི་སྐབས་སུ་ས་ཐམས་ཅད་འཁྱག་པའི་རང་བཞིན་དུ་སོང༌། ཤིན་ཏུ་འཇམ་པའི་ཆུ་ཐམས་ཅད་ཀྱང་རྡོ་ཡི་རང་བཞིན་དུ་གྱུར་ནས་དར་སྐྱ་ལིང་ངེ་ཆགས། དབྱར་ཡོད་པའི་མེ་ཏོག་དེ་ཚོ་ནི་རྟ་ལ་ཞོན་ནས་ཉི་མ་མང་པོར་བཙལ་ནའང་བོད་ལྟ་བུ་ལ་རྙེད་རྒྱུ་མེད་པ་དེ་ལྟ་བུའི་གནས་སྐབས་སུ་གྱུར། དེ་ལྟར་ནམ་ཟླ་དུས་བཞིའི་འགྱུར་ལྡོག་ལ་བལྟས་ན་ཡང་དེ་འདྲ་རེད། ཆུ་བོ་སྐྱེ་བྲི་ལ་ཆ་བཞག་ན་ཡང༌། དབྱར་ཀའི་གནས་སྐབས་སུ་རི་གཞུང་ག་ས་ག་ནས་ཆུ་སིང་སིང་ཞེས་ཐོན་ཡོང་ནས། ཕར་མི་ཐར་བ་ལྟ་བུ་ཡོད། ཡང་དགུན་ཀའི་གནས་སྐབས་སུ་ཇ་བསྐོལ་རྒྱུའི་ཆུ་ཞིག་དགོས་ནའང་མི་རྙེད་པ་དེ་འདྲ་ཡོད། དེ་བཞིན་དུ་ཉི་ཟླ་ཤར་ནུབ་ལ་ཆ་བཞག་ནའང༌། སྔ་དྲོ་ཉི་མ་ཚུར་ཤར་ཡོང་བའི་སྐབས་སུ་འཇིག་རྟེན་ཁམས་འདི་དག་ཐམས་ཅད་ཀྱང་སྣང་བ་སྐྱ་ཐ་གེ་སོང་ནས་དག་པའི་ཞིང་ལྟ་བུ་དང༌། དེ་ལ་རྟག་ཅིང་བརྟན་པ་མེད་པར་དགོང་མོར་ཉི་མ་ནུབ་སྟེ་ས་སྲོད་པའི་སྐབས་སུ་འཇིག་རྟེན་ཁམས་འདི་དག་ཐམས་ཅད་ཀྱང་ནག་ཡོལ་སོང་ནས་ངན་འགྲོའི་གནས་ལྟར་འགྱུར་འགྲོ་བ་ཡིན། མདོར་ན་ཉི་ཟླ་ཤར་ནུབ། ཆུ་བོ་སྐྱེ་བྲི། ནམ་ཟླ་དུས་བཞི་གང་དང་གང་ལ་བལྟས་ན་ཡང་ཐམས་ཅད་ཀྱང་མི་རྟག་པའི་རང་བཞིན་མ་གཏོགས་རྟག་ཅིང་བརྟན་པ་གང་ཡང་མེད་པས། རྒྱལ་བ་སྐལ་བཟང་རྒྱ་མཚོའི་ཞལ་ནས།
དབྱར་ཚ་བ་དྲོད་གཤེར་འཛོམས་པའི་དུས། །ལོ་ཡག་གི་སྙེ་མ་གཡུ་ཡི་མདོག །སྟོན་ཐ་མའི་ཞིང་མདོག་སྐྱུགས་རེ་སོང༌། །ཞེས་གསུངས་པ་དང༌། ཆགས་མེད་རིན་པོ་ཆེའི་ཞལ་ནས་ཀྱང༌།
དབྱར་འདིའི་དཔལ་འདི་ཡུད་ཙམ་ཡུད་ཙམ། །བདེ་སྡུག་འགྱུར་བ་སྐད་ཅིག་སྐད་ཅིག །ཞེས་གསུངས་པ་ལྟར་ཡིན་པས། འདུས་བྱས་ཐམས་ཅད་མི་རྟག་པའི་རང་བཞིན་སྐད་ཅིག་སྐད་ཅིག་ལ་འགྱུར་འགྲོ་བ་ཡིན། དེའི་ཕྱིར་ན། མདོ་རྒྱ་ཆེ་རོལ་པ་ལས།
སྲིད་གསུམ་མི་རྟག་སྟོན་ཀའི་སྤྲིན་དང་འདྲ། །འགྲོ་བའི་སྐྱེ་འཆི་གར་ལ་ལྟ་དང་མཚུངས། །འགྲོ་བའི་ཚེ་འགྲོ་ནམ་མཁའི་གློག་འདྲ་སྟེ། །རི་གཟར་འབབ་ཆུ་བཞིན་དུ་མྱུར་མགྱོགས་འགྲོ། །ཞེས་གསུངས་པ་སྟེ། སྲིད་གསུམ་ཟེར་ན་སྟེང་ལྷའི་སྲིད་པ་གཅིག །འོག་ཀླུའི་སྲིད་པ་དང་གཉིས། བར་མིའི་སྲིད་པ་དང་གསུམ། དེ་ལྟ་བུའི་སྲིད་པ་གསུམ་གྱིས་བསྡུས་པའི་ཕྱི་ནང་སྣོད་བཅུད་ཀྱི་ཆོས་འདི་དག་ཐམས་ཅད་ཀྱང་རྟག་ཅིང་བརྟན་པ་གང་ཡང་མེད་པར་སྟོན་ཀའི་སྤྲིན་དང་འདྲ་བ་སྟེ། དེ་ཡང་སྤྱིར་ནམ་མཁའི་སྤྲིན་ལ་འགྱུར་ལྡོག་ཆེན་པོ་ཡིན་པ་དང༌། དེའི་ནང་ནས་ཀྱང་དབྱར་ཆར་པ་མང་པོ་བབས་པའི་རྐྱེན་གྱིས་སྟོན་ཀའི་སྤྲིན་འདི་གཞན་གང་ལས་ཀྱང་འགྱུར་ལྡོག་ཆེ་བས། ད་ལྟར་ནམ་མཁའ་སྔོ་སིང་ངེ་ཡོད་པའི་འཕྲོ་ལ་སྤྲིན་དཀར་པོ་ཞིག་གིས་སྐྱ་ལིང་ཁེབས། ཡང་དེའི་འཕྲོ་ལ་ནམ་མཁའ་སྔོ་སིང་སིང་སོང༌། ཡང་སྤྲིན་ནག་པོས་ཁེབས་པ་སོགས་ད་ལྟའི་ངང་ལ་ད་ལྟར་འགྱུར་འགྲོ་བ་ཡིན་པས། དེའི་ཕྱིར་ན་སྲིད་གསུམ་ཐམས་ཅད་མི་རྟག་པ་སྟོན་ཀའི་སྤྲིན་ལྟ་བུ་ཡིན། འགྲོ་བ་སེམས་ཅན་ཐམས་ཅད་ཀྱི་སྐྱེ་བ་དང་འཆི་བ་ནི། གར་མཁན་གྱི་ལག་པ་ལ་ལྟ་བ་དང་འདྲ་བ་ཡིན། དཔེར་ན་གར་འཁྲབ་མཁན་གྱི་ལག་པ་ལ་བལྟས་ན། ལག་པ་གཡས་གཡོན་རྒྱབ་མདུན་ཐམས་ཅད་སྐད་ཅིག་སྐད་ཅིག་ལ་འགྱུར་ཏེ་ངེས་པ་གང་ཡང་མེད། འགྲོ་བའི་སྐྱེ་འཆི་ལ་ཡང་ངེས་པ་གང་ཡང་མེད་པས། སྐྱེ་འདུག་བསམ་ནའང་ཤི། ཤི་འདུག་བསམ་ནའང་ལུས་རྟེན་གཅིག་ཡང་ལེན་པ་ལ་སོགས་པ་ཡིན། འགྲོ་བ་སེམས་ཅན་ཐམས་ཅད་ཀྱི་ཚེ་འགྲོ་བ་ནི་ནམ་མཁའི་གློག་དང་འདྲ་བ་སྟེ། དེ་ཡང་ཉི་མ་མེད་པའི་མཚན་མོ། ཟླ་བ་མེད་པའི་མུན་ནག །སྐར་མ་མེད་པའི་སྤྲིན་རུམ་ན། ནམ་མཁའ་ལ་གློག་ཅིག་འཁྱུགས་པའི་སྐབས་སུ་ཁྲ་ཐག་བྱེད་པ་དང༌། འཇིག་རྟེན་གྱི་སའམ་ཤིང་ངམ་རྡོ་ལ་སོགས་པ་ཐམས་ཅད་ཁྲ་ལམ་གྱིས་གསལ་ཙམ་ཞིག་བྱས་ན་ཡང༌། སྐད་ཅིག་གཉིས་པ་དེ་ཉིད་ལ་ནག་ཚུབ་བེ་འགྲོ་བ་ཡིན། དེ་དང་འདྲ་བར་འགྲོ་བའི་ཚེ་འགྲོ་བ་ཡིན། མདོར་ན་རི་གཟར་འབབ་ཆུ་བཞིན་དུ་ཚེ་འདི་མྱུར་མགྱོགས་སུ་འགྲོ་བ་སྟེ། དེ་ཡང་རི་གཟར་པོ་ནས་བབས་པའི་ཆུ་དང༌། རྦབ་ལ་སོགས་པ་མར་འདྲིལ་འགྲོ་བ་དེ་ཚོ་ལ་ལས་ཀ་འདྲ་བོ་གང་ཡང་མེད་ནའང་གཅིག་རྗེས་གཅིག་གིས་མི་ནོན་པ་ལྟ་བུར་ད་ལྟའི་ངང་ལ་ད་ལྟར་མར་རྒྱུག་འགྲོ་བ་ལྟར་དུ། ང་རང་ཚོའི་ལུས་རྟེན་འདིའི་སྲོག་ཀྱང་རྟག་ཅིང་བརྟན་པ་མེད་པར་དེ་དང་འདྲ་བ་རེད།
གཉིས་པ་ནམ་འཆི་ཆ་མེད་བསམ་པ་ནི། དེ་ཡང་ང་རང་ཚོ་སྐྱེས་ཀྱི་རྟིང་ལ་ངེས་པར་ཤི་ཡོང་བསམ་པ་ཙམ་ཡོད་ཀྱང༌། ཤི་བ་དེ་ནམ་ཤི། རྐྱེན་གང་གིས་ཤི། གང་དུ་ཤི་སོགས་ང་རང་ཚོས་རྒྱུས་མེད་པའི་དབང་གིས། མི་རྟག་པ་ལ་རྟག་པར་འཛིན། མི་བདེན་པ་ལ་བདེན་པར་འཛིན་ཞིང༌། བླུན་པོ་འགའ་ཞིག་ནི་ཤི་ཡོང་བསམ་པ་ཙམ་ཞིག་ཀྱང་མེད་ལ། ཁ་ཤས་ལ་ཤི་ཡོང་བསམ་པ་ཙམ་ཞིག་ཡོད་ན་ཡང་ནམ་ཤི་ངེས་པ་མེད་པས། ད་ལྟར་གནས་སྐབས་གཅིག་ལ་ཤི་གི་མ་རེད། ད་ལྟར་ང་ལ་ལུས་ལ་ན་ཚ་ནི་མེད། ལོ་ན་སོ་ཡང་གཞོན་གཞོན་ཡིན་བསམ་ན་ཡང༌། དེ་ནི་འོལ་ཚོད་ཀྱིས་བཞག་པ་མ་གཏོགས། རྒྱལ་བ་གོང་མ་ཐམས་ཅད་ཀྱིས། དོ་ནུབ་ཙམ་ཡང་མི་འཆིའི་གདེང་མེད་གསུངས་པས། བརྟག་དཔྱད་ཅིག་བཏང་ན། དེ་རིང་ཡང་མི་ཤི་བའི་ངེས་པ་གང་ཡང་མེད་པ་རེད། དཔེར་ན། མི་ཁ་ཤས་ཆུ་འཆུ་རུ་ཕར་འགྲོ་ནས་ཚུར་ལོག་རྒྱུ་མེད་པར་ཤི་བ་ཡང་ཡོད་པ་དང༌། གཅིན་པ་གཏོང་ལ་ཕར་ཕྱིན་ནས་གསང་སྤྱོད་དུ་ཤི་ནས་ཚུར་ལོག་རྒྱུ་མེད་པ་ཡང་མང་པོ་ཡོད་རེད། དེའི་ཕྱིར་ན་ཤི་ཡོང་བསམ་པ་ཙམ་ཡོད་ནའང་ནམ་ཤི་ངེས་མེད་ལ་བརྟག་དཔྱད་ནན་ཏན་དུ་མ་བཏང་ན་འོལ་ཚོད་གྱི་སྒོ་ནས་རྟག་འཛིན་གྱི་དབང་དུ་འགྲོ་བ་རེད། དེ་ཡང་མངོན་པ་མཛོད་ལས།
སྒྲ་མི་སྙན་ན་ལོ་སྟོང་སྟེ། །གཉིས་ན་ཕྱེད་ཕྱེད་དམན་པའོ། །ཞེས་གསུངས་པ་ལྟར་དུ། བྱང་སྒྲ་མི་སྙན་གྱི་མིའི་ཚེ་ཚད་ལོ་སྟོང་ཕྲག་གཅིག་དང༌། ཤར་ལུས་འཕགས་པོ་ལོ་ལྔ་བརྒྱ་དང༌། ནུབ་བ་ལང་སྤྱོད་ལོ་ཉིས་བརྒྱ་ལྔ་བཅུ་ཐམ་པ་ཞེས་བཤད་ཡོད་ཀྱང༌། སྒྲ་མི་སྙན་མ་གཏོགས་དུས་མ་ཡིན་པར་འཆི་བ་ཡང་ཡོད། ལྷོ་འཛམ་བུ་གླིང་པའི་མི་ལ་ནི་ཚེ་ལ་ངེས་པ་གང་ཡང་མེད་པས།
འདི་ན་མ་ངེས་ཐ་མར་ནི། །ལོ་བཅུ་དང་པོར་དཔག་ཏུ་མེད། །ཅེས་གསུངས་པ་སྟེ། འཛམ་བུ་གླིང་འདི་ན་ནི་ངེས་པ་མེད་པར། བསྐལ་པའི་ཐ་མ་ལ་ནི་ཚེ་ལོ་བཅུ་པ་ཞེས་ལོ་བཅུ་མ་གཏོགས་མི་སྡོད་པའི་གནས་སྐབས་ཀྱང་ཡོད། བསྐལ་པ་དང་པོ་ལ་ནི་ལོ་དཔག་མེད་དང༌། བརྒྱད་ཁྲི་ཐུབ་པ་སོགས་ཀྱང་ཡོད་པ་ཡིན་པས་རྟག་ཅིང་བརྟན་པའི་ངེས་པ་གང་ཡང་མེད། དེ་ཡང་ད་ལྟར་སྤྱིར་བཏང་ཚེ་ལོ་བརྒྱ་པའི་གནས་སྐབས་ཡིན་ན་ཡང༌། མར་མར་ཚེ་དང་བསོད་ནམས་ཐམས་ཅད་རིམ་པར་བྲི་ནས། བཞི་བཅུའི་ཁ་རལ། ལྔ་བཅུའི་ཚེ་ཚད་ལྟ་བུ་དང༌། སུམ་ཅུའི་ཁ་རལ། བཞི་བཅུའི་ཚེ་ཚད་དེ་འདྲ་ལ་ཉེ་བོ་ཡོད་པ་ཡིན། དེ་ལྟ་བུ་ཡང་མཐའ་གཅིག་ཏུ་ངེས་པ་མེད་པར། ཚོམ་ལས།
ཁ་ཅིག་མངལ་དུ་འཆི་བར་འགྱུར། །དེ་བཞིན་ཁ་ཅིག་སྐྱེས་ཙམ་ན། །དེ་བཞིན་ཁ་ཅིག་གོག་ཙམ་ན། །དེ་བཞིན་ཁ་ཅིག་ཡོང་རྒྱུག་ན། །ལ་ལ་རྒས་དང་ལ་ལ་གཞོན། །ལ་ལ་དར་ལ་བབ་པའི་མི། །རིམ་གྱིས་རབ་ཏུ་འགྲོ་འགྱུར་ཏེ། །འབྲས་བུ་སྨིན་པ་ལྷུང་བ་བཞིན། ཞེས་གསུངས་པས། དཔེར་ན་ཤིང་གི་འབྲས་བུ་དེ། སྨིན་རན་པའི་གནས་སྐབས་སུ་ཐོབ་སེ་མར་ཟག་ཡོང་གི་རེད། སྨིན་མ་རན་པའི་གནས་སྐབས་སུ་བཀོག་ན་ཡང༌། ཡལ་ག་གོག་ལ་ཉེ་བ་ལས་འབྲས་བུ་བྲུལ་རྒྱུ་ཁག་པོ་རེད། སྨིན་ནས་རང་བཞིན་གྱིས་ཟག་འོང་བ་དེ་ནི་འབྱར་རྩི་ཞིག་གིས་ཡར་སྦྱར་ནའང་སྡོད་ཀྱི་མ་རེད། དཔེ་དེ་བཞིན་ང་རང་ཚོ་འཆི་བའི་དུས་ལ་བབ་པའི་ཉིན་མོ་དེ་ལ། གང་དང་གང་གིས་ཟློག་ཐབས་མེད་པར་འཆི་འགྲོ་བ་རེད། འཆི་བའི་དུས་དེ་ལ་ནི་ངེས་པ་མེད་པར་ཁ་ཤས་ནི་ཨ་མའི་མངལ་དུ་ཤི། དེ་བཞིན་ཁ་ཅིག་ནི་མངལ་ནས་མར་སྐྱེས་ཙམ་ནས་འཆི་བར་འགྱུར། ཁ་ཅིག་གོག་པོ་གོག་ཙམ་ནས་འཆི་བར་འགྱུར། ཁ་ཤས་ནི་ཕར་འགྲོ། ཚུར་འགྲོ་ནས་སློབ་གྲྭ་འདྲ་བུར་བཅུག་ཐུབ་ཙམ་ནས་འཆི་བར་འགྱུར། ཁ་ཤས་ནི་དར་མ་ལོ་ཉི་ཤུ་རྩ་ལྔ་ལྟ་བུར་སྟོབས་དང་ནུས་པ་ཕུན་སུམ་ཚོགས་པའི་སྐབས་ན་འཆི་བར་འགྱུར། ཁ་ཅིག་ནི་དར་ཡོལ་ལོ་བཞི་བཅུ་དང་ལྔ་བཅུ་ལྟ་བུ་ལ་འཆི་བར་འགྱུར། ཁ་ཤས་ནི་རྒས་ནས་ཤི་བ་སོགས་མདོར་ན་ནམ་འཆི་དང༌། འདི་འཆིའི་ངེས་པ་གང་ཡང་མེད། དེ་ལྟར་ནམ་འཆི་ངེས་པ་གང་ཡང་མེད་པའི་ཚུལ་དེ། ང་རང་ཚོས་ལེགས་པར་བསམས་ན༑ གནས་སྐབས་ང་ཤི་གི་མ་རེད་བསམས་ནས་བསྡད་པ་ནི་རྟག་འཛིན་གྱི་བློ་ཡི་དབང་དུ་སོང་བ་ཙམ་མ་གཏོགས། དེ་ལ་ཡིད་ཆེས་ཕེར་བའི་སྙིང་པོ་གང་ཡང་མེད་པ་རེད།
གསུམ་པ་འཆི་བའི་རྐྱེན་མང་བར་བསྟན་པ་ནི། ད་ལྟར་ང་རང་ཚོ་ཤི་མི་ཡོང་བསམ་པའི་གདེང་ཚོད་གང་ཡང་མེད་ཀྱང༌། སོ་སོའི་བསམ་བློ་ལ་ལོ་ན་སོ་ཡང་ད་ལྟ་གཞོན་གཞོན་ཡིན། ལུས་ལ་ན་ཚ་གང་ཡང་མེད། འགལ་རྐྱེན་ཐམས་ཅད་དང་བྲལ། མཐུན་རྐྱེན་ཐམས་ཅད་ཀྱང་འཛོམས། རེ་ཞིག་ང་ཤི་གི་མ་རེད་བསམ་པ་དེ། སོ་སོའི་བློས་ཐག་བཅད་བཞག་པ་མ་གཏོགས། མི་ཤི་བའི་གདེང་ཚོད་འདྲ་བོ་གང་ཡང་མེད་པ་རེད། ང་རང་ཚོ་ལ་འགལ་རྐྱེན་བར་ཆད་རྩོམ་མཁན་ནི། ནད་རིགས་བཞི་བརྒྱ་རྩ་བཞི། བགེགས་རིགས་སྟོང་ཕྲག་བརྒྱད་ཅུ། གློ་བུར་ཡེ་འདྲོག་སུམ་བརྒྱ་དྲུག་ཅུ་ཞེས་པ་ལ་སོགས་པ་འབྱུང་པོ་དང༌། གླགས་ལྟ་བའི་ལོག་འདྲེན་བསམ་གྱིས་མི་ཁྱབ་པ། དཔེར་ན། མེ་ལོང་འོད་ཐིང་ངེ་ཕྱིས་ཏེ་རྡུལ་ཁྲོད་ཅིག་ཏུ་བཞག་ན། དེ་མ་ཐག་ཏུ་རྡུལ་བབས་ཡོང་བ་ལྟར་ང་རང་ཚོ་འགལ་རྐྱེན་བར་ཆད་མང་པོའི་ནང་ན་གནས་ཡོད་པ་མ་གཏོགས་རྟག་ཅིང་བརྟན་པའི་དཀྱིལ་ལྟ་བུར་མེད་པ་རེད། དེ་ཡང་མར་མེ་ཞིག་ལ་ཆ་མཚོན་ན། ཉིན་ཞག་ཕྲུགས་གཅིག་ཐུབ་པའི་སྣུམ་ཀོང་གཅིག་གི་ནང་དུ་རས་སྡོང་དེ་ཡག་ཐག་ཆོད་ཅིག་བཙུགས། དེའི་ནང་དུ་མར་ཁུ་བཙག་ཐག་ཆོད་པ་ཡག་པོ་ཞིག་བཀང་སྟེ། སྤར་ནས་བཞག་ན། གློ་བུར་དུ་རླུང་དྲག་པོ་ཞིག་བཏབ་ནས། མར་མེའི་མར་ཁུ་ཡང་མ་རྫོགས། རས་སྡོང་ཡང་མ་ཚིག །རྐྱེན་གང་ཡང་མེད་བཞིན་དུ་ཐོབ་སྟེ་མར་མེ་འཆི་འགྲོ་བ་རེད། དཔེ་དེའི་ནང་བཞིན་ང་རང་ཚོ་ཡང་ལོ་ན་སོ་གཞོན་གཞོན་དར་ལ་བབ། ནད་མེད་སྐྱོན་མེད་འདྲ་བོ་ཞིག་ཡིན་བསམས་ན་ཡང་དེའི་འཕྲོ་ལ་ཐོབ་སྟེ་མི་འཆི་བའི་ངེས་པ་གང་ཡང་མེད་པས། དེའི་ཕྱིར་ན་སློབ་སྤྲིངས་ལས།
མར་མེའི་མེ་ལྕེ་ཤུགས་དྲག་རླུང་གིས་བསྐྱོད་པ་ལྟའི། །ཚེ་འདི་སྐད་ཅིག་གནས་པའི་གདེང་ཡང་ཡོད་མ་ཡིན། །ཞེས་གསུངས་པ་དང༌། གཞན་ཡང་ཡབ་རྗེ་འགྲོ་བའི་མགོན་པོ་དཔལ་མགོན་འཕགས་པ་ཀླུ་སྒྲུབ་ཞབས་ཀྱི་ཞལ་ནས་ཀྱང༌།
ཚེ་འདི་གནོད་མང་རླུང་གིས་བཏབ་པ་ཡི། །ཆུ་ཡི་ཆུ་བུར་བས་ཀྱང་མི་རྟག་ན། །དབུགས་རྔུབ་དབུགས་དབྱུང་གཉིད་ཀྱིས་ལོག་པ་ལས། །སད་ཁོམ་གང་ལགས་དེ་ནི་ངོ་མཚར་ཆེ། །ཞེས་གསུངས་པས། ཚེ་འདི་ལ་འགལ་རྐྱེན་བར་ཆད་གནོད་པ་མང་པོ་ནི། དཔེར་ན་ཆུའི་ཆུ་བུར་ཞིག་ད་ལྟར་ཁྲ་ཐ་གེ་བ་ཞིག་ཡོད་ནའང༌། དེ་ལ་རླུང་འདྲ་བོ་ཞིག་ཏོག་ཙམ་ཕོག་ན་ཚག་ཟེར་ཡལ་ཆོག་ཆོག་མ་གཏོགས་དེ་ལ་རྟག་བརྟན་གང་ཡང་མེད་པ་རེད། དཔེ་དེ་བཞིན་དུ་ད་ལྟ་ང་རང་ཚོའི་ཚེ་སྲོག་ཡ་མ་བརླ་འདི་ཡང་ཤི་ཆོག་ཆོག །རྐྱེན་རྡོ་ཞིག་མགོ་ལ་ཕོག་ནའང་ཤི་ཆོག་ཆོག །སྐས་འཛེག་ཞིག་ལས་ལྷུང་ནའང་ཤི་ཆོག་ཆོག །གང་བྱས་ནའང་ཤི་ཆོག་ཆོག་ཅིག་མ་གཏོགས། གསོན་ཆོག་ཆོག་གི་གདེང་ཚད་ནི་གང་ཡང་མེད་པས། དེ་ལྟ་བུའི་འཆི་བ་མི་རྟག་པའི་ཚུལ་ལ་བལྟས་ན། དགོང་དག་ཕར་གཉིད་ལོག་ནས། མི་དག་གཉིད་ཀྱི་བདེ་བ་ལ་ཆགས་ཏེ་དབུགས་ཧར་ཧར་མཚན་མོར་གཉིད་ལོག་པ་དེ་ཡང་སང་ཉིན་ཞོགས་པར་གཉིད་ཡར་སད་ནས་ལང་རྒྱུ་ཡོད་ཅིང་དེའི་བར་ལ་མ་ཤི་བ་ལྟ་བུ་དང༌། དབུགས་ཕར་བཏང་ནས་དབུགས་ཚུར་རྔུབ་པའི་བར་ལ་མ་ཤི་བ་ལྟ་བུ་དེ་ཚོ་ལ་ཧ་ལས་པ་དང༌། ཡ་མཚན་སྐྱེ་བའི་གནས་ལྟ་བུ་མ་གཏོགས། རྟག་ཅིང་བརྟན་པ་གང་ཡང་མེད་པ་ཡིན་གསུངས། རིན་ཆེན་འཕྲེང་བ་ལས་ཀྱང༌།
འཆི་བའི་རྐྱེན་ནི་མང་བ་སྟེ། །གསོན་པའི་རྐྱེན་ནི་ཉུང་ཟད་ཙམ། །དེ་དག་ཉིད་ཀྱང་འཆི་རྐྱེན་ཏེ། །དེ་ལ་རྟག་ཏུ་ཆོས་མཛོད་ཅིག །ཅེས་གསུངས་པས། འཆི་བའི་རྐྱེན་ནི་ཤིན་ཏུ་ནས་ཀྱང་མང་པོ་སྟེ། དུག་ཟོས་ནས་ཤི་བ་དང༌། སྐས་འཛེག་ལ་ལྷུང་ནས་ཤི་བ་དང༌། ཁང་པ་བརྡིབས་ནས་ཤི་བ་དང༌། མེས་ཚིག་ནས་ཤི་བ་དང༌། ཆུས་ཁྱེར་ནས་ཤི་བ་དང༌། སྦྲུལ་དང་གཅན་གཟན་མ་རུངས་པ་ལ་སོགས་པས་སོ་བཏབ་ནས་ཤི་བ་དང༌། ལོ་ནད་སྟན་ལ་འབྱར་ནས་ཤི་བ་དང༌། ཆམ་པ་ཙམ་བརྒྱབ་ནས་ཤི་བ་དང༌། ཐ་ན་ཚེར་མ་ཙམ་ཞིག་ཟུག་ནས་ཤི་བ་ལ་སོགས་པ་ཤི་རྐྱེན་མང་པོ་བསམ་གྱིས་མི་ཁྱབ་པ་འཆི་བའི་རྐྱེན་དུ་ཕལ་ཆེར་མ་གྱུར་པ་མེད་པ་ལྟ་བུ་ཡིན་ལ། གསོན་པའི་རྐྱེན་ནི་ཉུང་ཉུང་ཙམ་ཞིག་མ་གཏོགས་མེད་རེད། དེ་ཡང་ཚེ་དང༌། ལས་དང༌། བསོད་ནམས་གསུམ་ལས། ཚེ་དེ་ཟད་པའི་བར་ཆད་ཅིག་ཡིན་ན། ཚེ་ཆོག་དང༌། འཆི་བསླུ་སོགས་ཀྱིས་རེ་ཞིག་ཚེའི་བར་ཆད་ཞི་ནས་གསོན་པ་ཡོད། བསོད་ནམས་ཟད་པའི་བར་ཆད་ཅིག་ཡིན་ན། དཀོན་མཆོག་ལ་བསྙེན་བཀུར་དང༌། འཕགས་པའི་དགེ་འདུན་ལ་ཞབས་ཏོག་དང༌། ཞབས་བརྟན་བསྒྲུབས་ནས་ཡང་རེ་ཞིག་སྡོད་རྒྱུ་ཡོད། ཡིན་ན་ཡང་ཚེ་དང་ལས་དང་བསོད་ནམས་གསུམ་ཆར་ཟད་སོང་བ་ལ་མར་མེ་ཤི་བ་ནང་བཞིན་མ་གཏོགས་པར། དེ་ལ་ཚེ་མཐུད་ཐབས་གང་ཡང་མེད་དེ། སངས་རྒྱས་སྟོང་རྩ་གཉིས་བྱོན་ནས་ཚེ་དབང་བསྐུར་བའམ། འཚོ་བྱེད་གཞོན་ནུ་དངོས་སུ་བྱོན་ནས་རྩ་བལྟས། མེ་བཏབ། བཤའ་བཅོས་སོགས་བྱས་ཀྱང་ཕན་རྒྱུ་གང་ཡང་མེད་པ་ཡིན། གསོན་པའི་རྐྱེན་ཟས་དང་གོས་དང་གནས་མལ་ལ་སོགས་པ་དེ་ཚོ་ཡང་འཆི་རྐྱེན་དུ་འགྱུར་བར་གསུངས་པས་དཔེར་ན་གསོན་པའི་ཆེད་དུ་ཟས་ཟོས་ནས། ཟས་དེ་མ་འཇུ་བར་ན་ནས་ཤི་བ་ལྟ་བུ་དང༌། དེ་བཞིན་དུ་གསོན་པའི་ཆེད་དུ་ཆང་དང་ཨ་རག་བཏུང་ནས། དེས་གློ་བུར་དུ་ནད་དྲག་པོ་བསྐྱེད་ནས་ཐོབ་སྟེ་ཁ་ལ་ཤི་འགྲོ་བ་དང༌། གཞན་ཡང་ཇ་གར་མ་དང༌། ཞག་རྩི་དང༌། སྣུམ་རྩི་ཆེན་པོ་ཡོད་པ་དེ་འདྲས་ཁྲག་དང༌། མཁྲིས་པ་འཁྲུགས་ནས་གློ་བུར་དུ་ན་ནས་ཤི་འགྲོ་བ་དང༌། སྐྱིད་པོ་ཞིག་ཡོང་བསམས་ནས་ཁང་པ་ཡག་པོ་ཞིག་བརྩིགས་པ་ཡང་སླར་ཡང་ཁང་པ་བརྡིབས་ནས་ཤི་བ་ལ་སོགས་པ་གསོན་པའི་རྐྱེན་དེ་དག་ཀྱང་འཆི་བའི་རྐྱེན་དུ་འགྱུར་བ་མང་བ་ཡིན་ཞིང༌། འཆི་བའི་གནས་སྐབས་སུ་གཞན་གང་དང་གང་གིས་ཕན་པ་མེད་པས། དམ་པའི་ཆོས་ཤིག་སྒྲུབ་ཐུབ་པར་བྱེད་དགོས་པ་ཡིན་གསུངས།
བཞི་པ་ཅིས་ཀྱང་མི་སྟོངས་པར་འཆི་བར་བསམ་པ་ནི།
བརྒྱ་བྱིན་དག་ནི་སྟོང་རྣམས་དང༌། །འཁོར་ལོས་སྒྱུར་བ་བརྒྱ་དག་ཀྱང༌། །དུས་ཀྱིས་འཆི་བར་འགྱུར་བ་ནི། །མར་མེ་འབར་བ་རླུང་གིས་བཞིན། །ཞེས་གསུངས་པས། དེ་ཡང་ལྷའི་དབང་པོ་བརྒྱ་བྱིན་དང༌། ཚངས་པ་ཞེས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་དག་ཐམས་ཅད་དབང་དུ་འདུས་པ་དེ་དག་དང༌། གཞན་ཡང་སྟོང་འཁོར་ལོས་སྒྱུར་བའི་རྒྱལ་པོ་ལ་སོགས་པ་འཇིག་རྟེན་གྱི་ཁམས་ན་དེ་ཚོ་ལས་དབང་ཆེ་བ་དང༌། དེ་ཚོ་ལས་མཐུ་ཆེ་བ་དང༌། དེ་ཚོ་ལས་ནུས་པ་ཆེ་བ་མེད་ན་ཡང༌། ཤི་བའི་སྐབས་སུ་མར་མེ་འབར་བ་རླུང་གིས་བསྐྱོད་པ་ལྟ་བུ་ཞིག་མ་གཏོགས་དེ་ཚོ་ལ་ཡང་བྱ་ཐབས་དང༌། བྲོས་ས་དང༌། གབ་ས་དེ་འདྲ་གང་ཡང་མེད། དེ་ཙམ་དུ་མ་ཟད། མྱ་ངན་བསལ་བ་ལས།
མཚན་དང་དཔེ་བྱད་ཀྱིས་བརྒྱན་པའི། །རྡོ་རྗེའི་སྐུ་ཡང་མི་རྟག་ན། །ཆུ་ཤིང་སྙིང་པོ་མེད་འདྲ་བའི། །ལུས་ཅན་གཞན་དག་སྨོས་ཅི་དགོས། །ཞེས་གསུངས་པས། ཡང་དག་པར་རྫོགས་པའི་སངས་རྒྱས་རྒྱལ་བ་ཤཱཀྱ་ཐུབ་པ་ལྟ་བུ་ལ་ཆ་མཚོན་ན། མཚན་བཟང་པོ་སུམ་ཅུ་རྩ་གཉིས། དཔེ་བྱད་བཟང་པོ་བརྒྱད་ཅུ། འོད་དང་འོད་ཟེར་འདོམ་གང་བ། སྐྱོན་མཐའ་དག་གི་ངོས་ནས་ཕར་བྲལ། ཡོན་ཏན་མཐའ་དག་གི་ངོས་ནས་ཚུར་རྫོགས་ཏེ། སྐྱོན་ཟད་ཡོན་ཏན་ཀུན་ལྡན། སྟོབས་བཅུ་དང་མི་འཇིགས་པ་བཞི། མ་འདྲེས་པའི་ཆོས་བཅོ་བརྒྱད་ལ་སོགས་པའི་ཡོན་ཏན་ཕུན་སུམ་ཚོགས་པར་མངའ་བའི་བདག་ཅག་གི་སྟོན་པ་ཡང༌། མཐར་གྲོང་ཁྱེར་རྩྭ་མཆོག་དྲུང་དུ་དགོངས་པ་མྱ་ངན་ལས་འདས་པའི་སྐབས་སུ། སྐུའི་སྟོད་གཡོགས་བསལ་ནས། དགེ་སློང་དག །དེ་བཞིན་གཤེགས་པའི་སྐུ་ལ་ལྟོས་དང༌། དེ་བཞིན་གཤེགས་པ་ལ་ལྟ་བ་ནི་མེ་ཏོག་ཨུ་དུམ་ཝ་ར་ལྟར་ཤིན་ཏུ་རྙེད་པར་དཀའ་བ་ཡིན་ནོ། །དགེ་སློང་དག །ཁྱེད་རྣམས་རེ་ཞིག་ཅང་མ་སྨྲ་ཞིག་དང༌། འདི་ལྟར་འདུས་བྱས་ཐམས་ཅད་ནི་འཇིག་པའི་ཆོས་ཅན་ཡིན་ནོ་གསུངས་ཏེ། གཞོགས་གཡས་ས་ལ་ཕབ་ནས་སེང་གེའི་ཉལ་སྟབས་ཀྱིས། བསམ་གཏན་ལ་སྙོམས་པར་ཞུགས་པའི་སྒོ་ནས་དགོངས་པ་ཆོས་ཀྱི་དབྱིངས་སུ་ཐིམ་པའི་ཚུལ་མཛད་པ་དང༌། དེའི་རྗེས་སུ་དགྲ་བཅོམ་པ་བརྒྱད་ཁྲི་དགོངས་པ་རྫོགས་པ་དང༌། ཤཱ་རིའི་བུ་དང༌། མོའུ་འགལ་གྱི་བུ་ལ་སོགས་པ་དགྲ་བཅོམ་པ་ལྔ་སྟོང་ལྔ་སྟོང་དང་བཅས་པར་མྱ་ངན་ལས་འདས་པ་དང༌། དེ་ལྟ་བུ་རྫོགས་པའི་སངས་རྒྱས་དང༌། དགྲ་བཅོམ་པ་དང༌། ས་ཆེན་པོ་ལ་རབ་ཏུ་བཞུགས་པའི་བྱང་ཆུབ་སེམས་དཔའ་དང༌། གཞན་ཡང་སྔོན་རྒྱ་གར་འཕགས་པའི་ཡུལ་ལ་ཡིན་ན་གྲུབ་ཆེན་བརྒྱད་ཅུ་རྩ་བཞི་དང༌། ཕྱིས་བོད་གངས་ཅན་གྱི་ལྗོངས་ལ་ཡིན་ན། ཡེར་པའི་གྲུབ་ཆེན་བརྒྱད་ཅུ་ཞེས་པ་དང༌། གསར་མའི་མར་མི་དྭགས་གསུམ། རྙིང་མའི་སོ་ཟུར་གནུབས་གསུམ་ཞེས་པ་ལ་སོགས་པ་ཐམས་ཅད་ཀྱིས་དངོས་པོ་དངོས་མེད་དང༌། དངོས་མེད་དངོས་པོ་རུ་སྒྱུར་བ། ནམ་མཁའ་ལ་བྱ་ལྟར་དུ་འཕུར་བ། ས་ལ་བྱི་བ་ལྟར་དུ་འཛུལ་བ། ཕ་བོང་ཟན་ལྟར་དུ་ཟ་བ། འདམ་ལྟར་དུ་རྫི་བ། ཆུ་ལ་མི་བྱིང་བ་ལ་སོགས་པ་ས་ལམ་གྱི་ཡོན་ཏན་བསམ་གྱིས་མི་ཁྱབ་པ་སྐུ་ཚེ་འདི་ཉིད་ལ་བརྙེས་པ་དེ་དག་ཐམས་ཅད་ཀྱང༌། མཐར་དགོངས་པ་མྱ་ངན་ལས་འདས་པའི་ཚུལ་མ་བསྟན་པ་སུ་ཡང་མེད་པས། ད་དེང་སང་ལ་སྔ་མ་དེ་ལྟར་བྱུང་ཡོད་རེད་ཟེར་ནས་མཚན་ཙམ་ཞིག་ལྷག་པ་མ་གཏོགས། དངོས་སུ་མཇལ་རྒྱུ་དང༌། བསྟན་རྒྱུ་གང་ཡང་མེད་པ་རེད། དེ་ཚོ་ཐམས་ཅད་ཀྱང་མི་རྟག་པའི་རང་བཞིན་དུ་གྱུར་ན། ང་རང་ཚོ་ལས་ངན་གྱི་རྒྱུ་བྱས། རྐྱེན་ངན་གྱི་རླུང་གིས་བདས་ནས་འགྲོ་བ། ཆུའི་ཆུ་བུར་དང་འདྲ་བ། ཆུ་ཤིང་སྙིང་པོ་མེད་པ་དང་འདྲ་བའི་ལུས་ཅན་གཞན་རྣམས་ནི་སྨོས་མ་དགོས་པར་ཤི་ཆོག་ཆོག །འཇིག་ཆོག་ཆོག །ཕུ་ཞིག་བྱས་ནའང་འགྱེལ་ཆོག་ཆོག་འདྲ་བོ་མ་གཏོགས་མེད་པར་བསམས་ནས་བསྒོམ་པར་བྱ་དགོས་པ་ཡིན་གསུངས། གཞན་ཡང་རྒྱལ་པོ་ལ་གདམ་པའི་མདོ་ལས།
གང་དུ་གནས་ཀྱང་འཆི་བས་མི་ཚུགས་པའི། །ས་ཕྱོགས་དེ་ནི་གང་ནའང་ཡོད་མ་ཡིན། །ནམ་མཁའ་ན་མེད་རྒྱ་མཚོའི་གཏིང་ནའང་མེད། །རི་བོ་ཀུན་གྱི་ཕྲག་ཏུ་ཞུགས་ཀྱང་མེད། །ཅེས་གསུངས་པས། འཆི་བས་མི་ཚུགས་པའི་ས་ཆ་གང་ཡང་མེད་དེ། དཔེར་ན་སྔར་རྒྱ་གར་འཕགས་པའི་ཡུལ་དུ། རྒྱལ་བ་ཤཱཀྱ་ཐུབ་པ་ཞལ་བཞུགས་པའི་སྐབས་སུ་རྒྱལ་པོ་འཕགས་སྐྱེས་པོ་ཞེས་བྱ་བ་ཞིག་བྱུང༌། དེ་རི་རབ་ཀྱི་ཕྱོགས་བཞིར་ཡོད་པའི་རྒྱལ་ཆེན་གྲས་དེ་འདྲ་མ་ཡིན་པར། རྒྱ་གར་གྱི་ཡུལ་དུ་བྱུང་བའི་རྒྱལ་པོ་གསལ་རྒྱལ་ཞེས་སངས་རྒྱས་དང་དུས་མཉམ་དུ་འཁྲུངས་པ་དེའི་སྲས་ཡིན། དེ་ལྟར་རྒྱལ་པོ་འཕགས་སྐྱེས་པོས་དམག་དྲངས་ནས། ཤཱཀྱ་བརྒྱད་ཁྲི་བསད་དེ་ཁ་དག་པར་བྱས་པའི་སྐབས་སུ། སངས་རྒྱས་ཀྱིས་ཤཱཀྱའི་གཞོན་ནུ་ཁ་ཤས་ཤིག་རི་རབ་ཀྱི་ཁོང་སེང་ལ་སྦས། ཁ་ཤས་ཤིག་ཉི་ཟླའི་གཞལ་མེད་ཁང་ལ་སྦས་ནས་བཞག །རྗེས་སུ་དམག་ཐག་ཆོད་པའི་དུས་སུ། དེ་ནས་ཚུར་བཏོན་དགོས་དགོངས་ནས་གཟིགས་པའི་སྐབས། རི་རབ་དང་ཉི་ཟླའི་གཞལ་མེད་ཁང་གི་ནང་ནས་ཀྱང་རང་བཞིན་གྱིས་ཤི་ཚར་ཡོད་པ་རེད། དེ་ལྟར་སངས་རྒྱས་ཀྱི་རྫུ་འཕྲུལ་གྱིས་སྦས་བཞག་ནའང༌། སོ་སོ་ལས་ཀྱི་ཤི་བ་ལ་སངས་རྒྱས་ཀྱིས་ཀྱང་བཟློག་ཐབས་གང་ཡང་མེད་པ་ཡིན། དེ་བཞིན་དུ་དྲང་སྲོང་ཆེན་པོ་མངོན་པར་ཤེས་པ་ལྔ་དང་ལྡན་པ། རྫུ་འཕྲུལ་གྱིས་ནམ་མཁའ་ལ་བྱ་ལྟར་དུ་འཕུར་ནས་འགྲོ་བ་དེ་ཚོ་ཡང༌། ཤི་བ་མངོན་ཤེས་ཀྱིས་ཤེས། མི་ཤི་བའི་ས་ཕྱོགས་སུ་ནམ་མཁའ་ལ་འཕུར་ནས་ཕར་བྲོས་ཕྱིན་ན་འགྲིགས་ཀྱང༌། དེ་འདྲ་ཡང་བྱེད་རྒྱུ་མེད་པ་རེད། དེ་ཡང༌།
དྲང་སྲོང་ཆེན་པོ་ལྔ་མངོན་ཤེས། །མཁའ་ལ་རྒྱང་རིང་འགྲོ་བ་ཡང༌། །གང་ན་སྤྱོད་ཡུལ་འཆི་མེད་པའི། །ས་དེར་འགྲོ་བར་མི་ནུས་སོ། །ཞེས་གསུངས་པ་དང༌། དེ་ཙམ་དུ་མ་ཟད་སེམས་ཅན་ཐམས་ཅད་ཀྱི་སྤྱི་མཐུན་གྱི་ལས་ཀྱི་རྒྱུ་ལས་བྱུང་བའི་གླིང་བཞིའི་འཇིག་རྟེན་མཆོག་ཏུ་ཡངས་ཤིང་རྒྱ་ཆེ་བ་དང༌། ཤིན་ཏུ་ཟབ་པའི་ཕྱིའི་རྒྱ་མཚོ་ཆེན་པོ་དང༌། སྲ་ཞིང་འཐས་པའི་རིའི་རྒྱལ་པོ་རི་རབ་ཀྱི་ལྷུན་པོ་དང༌། འོད་ཤིན་ཏུ་གསལ་བའི་ཉི་མ་དང་ཟླ་བ་མེ་ཤེལ་དང་ཆུ་ཤེལ་ལས་གྲུབ་པ་དང༌། ཤིན་ཏུ་སྤྲོ་བའི་ལྷ་གནས་ཀྱི་གཞལ་མེད་ཁང་ལ་སོགས་པ་དེ་དག་ཐམས་ཅད་ཀྱང་མཐར་འཇིག་པའི་ཆོས་ཅན་ཞིག་ལས་མ་འདས་པ་ཡིན། དེ་ཡང་འོག་གཞི་རླུང་གི་རྒྱ་གྲམ་ནས་བཟུང་སྟེ། བསམ་གཏན་དང་པོའི་ལྷ་གནས་མན་ཆད་མེས་ཚིག །བསམ་གཏན་གཉིས་པ་མན་ཆད་ཐམས་ཅད་ཆུས་འཇིག །བསམ་གཏན་གསུམ་པ་མན་ཆད་ཐམས་ཅད་རླུང་གིས་འཇིག །དེ་ལ་མེས་ཚིག་པའི་རྗེས་སུ་ཐལ་བ་ཙམ་ཡང་མི་ལུས་པར་དཔེར་ན་མར་ཚིག་པ་ལྟ་བུ་དང༌། ཆུས་བཤིག་པ་ན་སྙིགས་མ་ཙམ་ཡང་མི་ལུས་པར་དཔེར་ན་ལན་ཚྭ་ཆུ་ལ་ཐིམ་པ་ལྟ་བུ་དང༌། རླུང་གིས་འཇིག་པའི་དུས་སུ་ལྷག་མ་ཙམ་ཡང་མི་ཆགས་པར་དཔེར་ན་ཐལ་བ་རླུང་གིས་སྤུར་བ་ལྟ་བུ་འགྲོ་བ་ཡིན། དེ་ཡང་མངོན་པ་མཛོད་ལས།
མེ་ཡིས་བདུན་ནོ་ཆུ་ཡིས་གཅིག །དེ་ལྟར་ཆུ་བདུན་ཐལ་ནས་ཀྱང༌། །མེ་ཡི་བདུན་ནོ་དེ་ནས་ནི། །མཇུག་ཏུ་རླུང་གིས་འཇིག་པ་ཡིན། །ཞེས་གསུངས་པ་དང༌། བསམ་གཏན་བཞི་པ་ཡན་ཆད་དེ་དག་ནི་མེ་ཆུ་རླུང་གང་གིས་འཇིག་པར་མི་ནུས་ཀྱང༌། རང་བཞིན་གྱིས་ནང་གི་སེམས་ཅན་དེ་དག་ཤི་འཕོས་ནས་འཇིག་སྟེ་སྟོང་འགྲོ་བ་ཡིན་གསུངས། འོ་དེའི་ཕྱིར་ན་རྒྱུ་སེམས་ཅན་ཐམས་ཅད་ཀྱི་སྤྱི་མཐུན་གྱི་ལས་ལས་བྱུང་བའི་གླིང་བཞི་རི་རབ་ཉི་ཟླ་ལྕགས་རི་སོགས་ཤིན་ཏུ་ནས་ཀྱང་སྲ་ཞིང་འཐས་པ་འདི་དག་ཀྱང་རྗེས་སུ་ཐལ་བ་ཙམ་ཡང་མེད་པར། ནམ་མཁའ་སྟོང་པ་ཞིག་གི་ངང་དུ་འགྱུར་ནས་འགྲོ་བའི་གནས་སྐབས་དེ་ལྟ་བུ་ཡོད་ན། ང་རང་ཚོ་ཤ་ཁྲག་རུས་པ་སོགས་མི་གཙང་བའི་རྫས་སུམ་ཅུ་རྩ་དྲུག་གིས་ཡོངས་སུ་གང་ཞིང༌། ཤི་ཆོག་ཆོག་དང༌། འཇིག་ཆོག་ཆོག་མ་གཏོགས་མེད་པའི་ལུས་རྟེན་འདི་ནི། དེ་རིང་ཙམ་ཡང་མི་ཤི་བའི་ངེས་པ་གང་ཡོད་སྙམ་ནས། རྟག་བརྟན་དང་ཨ་འཐས་ཀྱི་དབང་དུ་མ་སོང་བར་མི་རྟག་པར་སྒོམ་པ་ཤིན་ཏུ་གལ་ཆེ་བ་ཡིན།
དེ་ཡང་ངེས་པར་འཆི་བའི་དུས་ལ་བབ་པའི་ཚེ། ཕྱུག་པོའི་ནོར་རྫས། ཁ་དྲག་གི་དབང་ཆེ། དཔའ་བརྟུལ་གྱི་འཐབ་མོ། བཙན་པོའི་མཁར་རྫོང༌། ལེགས་པའི་གཟུགས་བྱད། སྨྲ་མཁས་ཀྱི་གཏམ། བློ་གྲོས་ཀྱི་མཐུ། གཉེན་འདུན་གྱི་ངོ་ཆེན། རྫས་སྔགས། རྟེན་འབྲེལ་སོགས་གང་གིས་ཀྱང་མི་ཕན་མི་ལྡོག་བསླུ་བར་བྱ་མི་ནུས་སོ་ཞེས་གསུངས་པས། རང་ཉིད་ངེས་པར་འཆི་བའི་དུས་ལ་བབ་པའི་ཉིན་མོར། ཕྱུག་པོའི་ནོར་རྫས་ཀྱིས་ཀྱང་བསླུ་ས་མེད། གལ་སྲིད་བསླུ་རྒྱུ་ཡོད་ན་ཕྱུག་པོའི་གཅེས་ཕྲུག་རེ་ཤི་འགྲོ་བའི་གནས་སྐབས་སུ་པད་ཤག་དུང་ཕྱུར་དུང་ཕྱུར་སྤྲད་ནས་བསླུ་ཐུབ་ཀྱི་རེད་དེ། ངེས་པར་འཆི་བའི་དུས་ལ་བབ་པའི་ཚེ་ནོར་རྫས་ཀྱིས་བསླུ་ས་མེད། ཁ་དྲག་དབང་ཆེ་བས་ཟློག་པ་མེད། མི་ཁ་དྲག་པོ་དབང་ཆེ་བ་དེ་འདྲས་འཆི་བདག་གཤིན་རྗེ་ལ་ཕར་རྩོད་པ་རྒྱག་ས་ཡོད་པ་ཡིན་ན། ཁྱོད་གང་བྱས་ནས་ང་ལེན་དུ་ཡོང་བ་ཡིན། ང་འགྲོ་གི་མ་རེད་ཟེར་ནས་དགག་ལན་བརྒྱབ་ནས་ཟློག་ཐུབ་ཀྱི་རེད་དེ། དེ་འདྲས་བཟློག་ས་ཡང་ཡོད་མ་རེད། དཔལ་བརྟུལ་གྱི་འཐབ་མོས་ཀྱང་མི་ལྡོག །དཔའ་བོས་འཐབ་མོ་འཐབ་ས་ཞིག་ཡོད་ན། གླིང་རྗེ་གེ་སར་རྒྱལ་པོ་དང༌། བཀའ་བློན་འདན་མ་བྱང་ཁྲ་ཟེར་བ་དང༌། དེང་སང་ཡིན་ན་ཨ་མི་རི་ཀའི་མེ་ཤུགས་འཕུར་མདའ་ཟེར་བ་སོགས་ཀྱི་མཚོན་ཆ་བེད་སྤྱད་དེ། འཆི་བདག་གཤིན་རྗེ་ཁོ་གསོད་ཆོག་ཀྱང་དེ་འདྲ་གང་ཡང་མེད་རེད། བཙན་པོའི་མཁར་རྫོང་གིས་ཀྱང་མི་ཕན། འཆི་བདག་གཤིན་རྗེ་ལ་བྲོས་ས་དང་གབ་ས་དང་ཡིབ་ས་གང་ཡང་མེད་པས། ད་ལྟར་གོང་དུ་ཞུས་པ་བཞིན་རྒྱལ་བ་ཤཱཀྱ་ཐུབ་པས། ཤཱཀྱའི་གཞོན་ནུ་ཁ་ཤས་སྦས་ཀྱང་ཤི་བ་ལྟ་བུ་རེད། བྲོས་ས་ཞིག་ཡོད་པ་ཡིན་ན། བྲག་མཐོན་པོ་ཞིག་གི་རྩེ་ལ་རྫོང་བཙན་པོ་ཞིག་བརྩིགས། དེའི་མཐའ་ཐམས་ཅད་ལ་འོབས་རིམ་པ་བདུན། ལྕགས་རི་རིམ་པ་བདུན་ཙམ་བསྐོར། དེའི་མཐའ་ནས་དམག་མི་མེ་ཤུགས་འཕུར་མདའ་སོགས་མཚོན་ཆ་ཐོགས་མཁན་སྟོང་ཕྲག་མང་པོ་ཁ་ཕྱི་ལ་བལྟས་ཏེ་བསྲུང་བྱ་ལ་བཞག་པས་འགྲིག་གི་རེད་དེ། དེ་འདྲས་ཀྱང་བཟློག་ཐབས་མེད་རེད། ལེགས་པོའི་གཟུགས་བྱད་ཀྱིས་ཀྱང་བསླུ་མི་ནུས། འཆི་བདག་གཤིན་རྗེ་དེ་ལ་ཕར་མགོ་སྐོར་ཞིག་གཏང་རྒྱུ་ཡོད་པ་དེ་འདྲ་ཡིན་ན། གཞོན་ནུ་མ་ལོ་ཉི་ཤུ་རྩ་ལྔ་ཙམ་ལྟ་བུ་ལོ་གཞོན་གཞོན། དཀར་ས་ལ་དཀར། དམར་ས་ལ་དམར། དཀར་ལ་དམར་མདངས་ཆགས་པའི་མཛེས་ཤིང་ཡིད་དུ་འོང་བ་དེ་ཚོས་བསླུ་བྲིད་ཀྱི་སྒོ་ནས་རྣམ་འགྱུར་འདྲ་མི་འདྲ་བསྟན་ནས། མགོ་བསྐོར་ཏེ་བཟློག་བཞག་ན་འགྲིག་གི་རེད་དེ། དེ་འདྲས་ཀྱང་བཟློག་ས་མེད་རེད། སྨྲ་མཁས་ཀྱི་གཏམ་གྱིས་ཀྱང་ཟློག་མི་ནུས། ཁ་མཁས་པོ་ཞིག་གིས་ཀྱང་སྐད་ཆ་བཤད་ས་ཡོད་པ་ཡིན་ན། སྡེ་པ་གཞུང་གི་སྐུ་དྲག་འདྲ་བོ་དང༌། རྒྱ་གར་གྱི་སྲིད་བློན་འདྲ་བོ་ལེགས་སྦྱར་བཤད་སྟངས་རེ་ལ་ཆུ་ཚོད་ལྔ་དྲུག་ཙམ་བར་མ་ཆད་པར་བཤད་མཁན་དེ་ཚོ་ལ། ལེགས་སྦྱར་ཞིག་བཤད་དུ་བཅུག་ནས་ཕར་བཟློག་བཞག་ན་འགྲིག་གི་རེད་དེ། དེ་ལྟ་བུས་ཀྱང་བཟློག་ས་མེད་རེད། བློ་གྲོས་ཀྱི་མཐུས་ཀྱང་བཟློག་ས་མེད། དེ་ཡང་མི་བསམ་བློ་ཡོད་མཁན། གཞུང་གི་སྐུ་དྲག་འདྲ་བོ་ཡོན་ཏན་ཆེན་པོ་ཡོད་པ་དེ་ཚོས་བརྟགས་དཔྱད་བཏང་ནས་བསམ་བློ་གཏིང་རིང་པོ་དང༌། བློ་གྲོས་ཀྱི་མཐུ་ག་ཚད་ཅིག་རྩལ་སྤྲུགས་ན་ཡང༌། འཆི་བདག་གཤིན་རྗེ་ལ་བཟློག་ཐབས་གང་ཡང་བྱེད་རྒྱུ་མེད་རེད། གཉེན་འདུན་གྱི་ངོ་ཆེན་ཏེ་ཞུ་ངོ་སྦྲན་ས་ཡང་མེད་རེད། གལ་སྲིད་དེ་འདྲ་ཡོད་ན། འཆི་བདག་གཤིན་རྗེ་སླེབ་ཡོང་བའི་གནས་སྐབས་སུ། རང་གི་ཕ་མ་དང་སྤུན་རྣམས་ནི་ཨ་ཅང་ཅང་སྟེ། རྒྱལ་པོ་དང་བློན་པོ་སོགས་མི་ཆེན་པོ་རྣམས་ཞུ་ངོར་སྦྲན་ཏེ། སྐུ་ཆེ་སྐུ་ཆེ་ཟེར་ན་འགྲིག་གི་རེད་དེ། དེ་ལྟ་བུས་ཀྱང་བཟློག་ས་མེད་རེད། དེ་བཞིན་དུ་རྫས་ནག་པོ་དགུ་སྦྱོར་ཟེར་བ་ལྟ་བུ་དང༌། སྔགས་རྡོ་རྗེའི་གོ་ཁྲབ་ཟེར་བ་ལྟ་བུ་དང༌། ཕ་དམ་པ་སངས་རྒྱས་ཀྱི་ཐབས་དང་རྟེན་འབྲེལ་ཟེར་བ་ལྟ་བུ་དེ་ཚོ་ནི། དུས་ལ་མ་བབ་པའི་གནས་སྐབས་སུ་དེས་ཟློག་ཐུབ་ཀྱི་རེད་དེ། དུས་ལ་བབ་པའི་སྐབས་སུ་རྫས་སྔགས་རྟེན་འབྲེལ་ལ་སོགས་པ་གང་དང་གང་གིས་ཀྱང་མི་ཕན་མི་ལྡོག་བསླུ་བར་མི་ནུས་པ་ཡིན་གསུངས།
ལྔ་པ་འཆི་བས་མི་འཇིགས་པའི་གནས་བཤད་པ་ནི། དེ་ཡང་ཁ་ཤས་ཀྱིས་བསམ་པ་ལ་ཆོས་བྱས་རུང༌། མ་བྱས་རུང་ཤི་ནི་དགོས་པར་འདུག །ཤི་བ་ལ་ཆོས་ཀྱིས་ཀྱང་ཕན་མི་ཐོགས་པ་འདུག་པས། ཆོས་བྱས་ནས་ཅི་བྱེད། དེ་ལས་ཀྱང་ཤི་ཤིའི་བར་དུ་སྐྱིད་པོ་བཏང་ནས་བསྡད། ཤི་བའི་ཉིན་ནི་མི་སྤྱིའི་འགྲོ་སྟངས་ཤིག་རེད་བསམ་བསམ་ལྟ་བུ་ཡོང་སྲིད་ཀྱི་རེད། དེ་ཡིན་ན་ཡང་ཆོས་བྱས་རུང་མ་བྱས་རུང་ཤི་དགོས་པ་འདྲ་མཉམ་ཡིན་ཀྱང་ཆོས་བྱས་པ་ཞིག་ཤི་བ་དང༌། ཆོས་མ་བྱས་པ་ཞིག་ཤི་བ་གཉིས་ལ་ཁྱད་པར་ཆེན་པོ་ཡོད་དེ། ཆོས་བྱས་པ་ཞིག་ཤི་བ་ལ༑ རབ་འཆི་ཁར་བྲོད་པ། འབྲིང་མི་འཚེར་བ། ཐ་མའང་འགྱོད་པ་མེད་པ་ཞིག་འོང་བ་ཡིན་གསུངས། དེ་ལས་རབ་འཆི་ཁར་བྲོད་པ་ཟེར་ན། ད་ང་དག་པའི་ཞིང་ཁམས་སུ་འགྲོ་ཆོག་ཆོག་ཡིན་བསམ་པ་མ་གཏོགས་གང་ཡང་མེད་པ། འབྲིང་མི་འཚེར་བ་ནི། ད་ཤི་ནའང་ཤི་བསམས་ནས་འཚེར་དགོས་རྒྱུ་གང་ཡང་མེད་པ། ཐ་མ་ཡང༌། ཨ་ཙི་ངས་ལས་ཀ་འདི་འདྲ་ཞིག་བྱས་པ་ཡིན། དེ་ཏིག་ཚོད་བྱུང་མ་སོང་བསམ་པ་འདྲ་བའི་འགྱོད་པ་མེད་པ་ཞིག་ཡོང་བ་ཡིན། དེ་ཡང་རྒྱུ་རྣམ་པ་ཀུན་གྱི་མཆོག་དང་ལྡན་པའི་སྟོང་ཉིད་གཙོ་བོར་སྟོན་པའི་ཕར་ཕྱིན་ཐེག་པའི་ཉམས་ལེན་བྱེད་པ་རྣམས་ཀྱི་དབང་དུ་བཏང་ན། ཆོས་ཐམས་ཅད་རྨི་ལམ་དང་སྒྱུ་མ་ལྟ་བུར་རྟོགས་པའི་སྟོང་ཉིད་ཀྱི་ལྟ་བ་དང༌། བྱམས་སྙིང་རྗེ་བྱང་ཆུབ་ཀྱི་སེམས་རིན་པོ་ཆེ་དེ་དག་གིས་རྩིས་ཟིན་པའི་སྒོ་ནས་འཆི་བའི་གནས་སྐབས་སུ། དཔེར་ན། སྐྱེད་མོའི་ཚལ་རྙིང་པ་ནས་གསར་པ་ལ་འགྲོ་བ་ལྟ་བུ་དགའ་སྤྲོ་དང་བཅས་ཏེ་འགྲོ་བ་མ་གཏོགས། དེ་ལ་འཆི་བའི་འཇིགས་པ་ཅི་ཡང་མི་འབྱུང་བ་ཡིན་ཏེ། མདོ་སྡེ་རྒྱན་ལས།
དེ་ཡིས་ཆོས་ཀུན་སྒྱུ་མ་ལྟ་བུ་དང༌། །སྐྱེ་བ་སྐྱེད་མོས་ཚལ་འགྲོ་ལྟར་རྟོགས་ནས། །འབྱོར་བའི་དུས་དང་རྒུད་པའི་དུས་ནའང་དེ། །ཉོན་མོངས་སྡུག་བསྔལ་དག་གིས་གནོད་པ་མེད། །ཅེས་གསུངས་པ་དང༌། བྱང་ཆུབ་སེམས་དཔའི་སྤྱོད་འཇུག་ལས་ཀྱང༌།
དེ་བས་སྐྱོ་ངལ་ཀུན་སེལ་བའི། །བྱང་ཆུབ་སེམས་ཀྱི་རྟར་ཞོན་ནས། །བདེ་ནས་བདེ་བར་འགྲོ་བ་ལ། །སེམས་ཤེས་སུ་ཞིག་སྒྱིད་ལུག་འགྱུར། །ཞེས་གསུངས་པ་ལྟ་བུ་ཡིན། ཁྱད་པར་འབྲས་བུ་གསང་སྔགས་རྡོ་རྗེ་ཐེག་པའི་སྒོ་ནས་ཉམས་བཞེས་གནང་མཁན་ཞིག་ཡིན་ན། སྦྱངས་པ་རབ་ཏུ་གྱུར་པ་རྣམས་ནི་རྒྱ་གར་གྱི་གྲུབ་ཐོབ་ཆེན་པོ་ས་ར་ཧ་པ་དང༌། གྲུབ་ཐོབ་ཆེན་པོ་ཏིལླི་པ་དང༌། ནཱ་རོ་པ་ལ་སོགས་པ་གྲུབ་ཆེན་བརྒྱད་ཅུ་ཕལ་ཆེ་བ་ནི། རྣམ་སྨིན་གྱི་ལུས་ཟུང་འཇུག་ཡེ་ཤེས་ཀྱི་སྐུར་གནས་གྱུར་པའི་འཇའ་ལུས་ཆེན་པོར་གྲུབ་པ་དང༌། བོད་དུ་ཡིན་ན་སྔགས་རྙིང་མ་བ་ལ་ཆ་མཚོན་ན་ཨོ་རྒྱན་གྱི་སློབ་དཔོན་ཆེན་པོ་གུ་རུ་པདྨ་འབྱུང་གནས་དང་བི་མ་ལ་མི་ཏྲ་དེ་ཚོ་ནི། འཇའ་ལུས་འཕོ་བ་ཆེན་པོ་ཞེས་བྱ་བ་སྐུ་འདི་སྤོང་ཡང་མ་དགོས་པར་སྐྱེ་འཆི་འདས་གྲོངས་ཐམས་ཅད་ཀྱི་འཇིགས་པ་ལས་གྲོལ་ཏེ། དཔེར་ན་གུ་རུ་རིན་པོ་ཆེ་ད་ལྟར་ཡང་ལྷོ་ནུབ་སྲིན་པོའི་ཡུལ་དུ་འདས་གྲོངས་མེད་པར་བཞུགས་པ་དང༌། བི་མ་ལ་མི་ཏྲ་ཡང་རྒྱ་ནག་རི་བོ་རྩེ་ལྔ་ལ་ད་ལྟར་ཡང་སྐུ་གཟུགས་མ་སྤངས་པར་བཞུགས་ཡོད་པ་རེད། ང་རང་ཚོ་དཀར་བརྒྱུད་ཀྱི་ཕྱོགས་ལ་ཡང་རྔོག་ཆོས་སྐུ་རྡོ་རྗེ་དང༌། རས་ཆུང་རྡོ་རྗེ་གྲགས་པ་དང༌། རྗེ་བཙུན་མི་ལའི་སྲིང་བཞིའི་ས་ལེ་འོད་སོགས་དང༌། རས་པ་ཞི་བ་འོད་དང༌། ཕྱིས་སུ་དམ་པ་སྔོ་ཉལ་མའམ་མཉམ་མེད་མཁྱེན་བརྩེའི་རྟོགས་ལྡན་དེ་ཚོ་ནི། སྐུ་འདི་བཞག་མ་དགོས་པར་སྐུ་གཟུགས་འདི་ཉིད་ཀྱིས་དག་པ་མཁའ་སྤྱོད་ཀྱི་ཞིང་ཁམས་བགྲོད་ནས་འགྲོ་བ་དེ་རྣམས་ནི་སྦྱངས་པ་མཆོག་ཏུ་གྱུར་པ་དང༌། དེ་ལས་སྦྱངས་པ་དམན་ཙམ་ཞིག་ཡིན་ན། རབ་འཆི་བ་ཆོས་ཀྱི་སྐུ་རུ་སངས་རྒྱས། འབྲིང་བར་དོར་ལོངས་སྤྱོད་རྫོགས་པའི་སྐུ་རུ་སངས་རྒྱས། ཐ་མ་སྐྱེ་བ་སྤྲུལ་པའི་སྐུའི་ཞིང་ཁམས་བརྒྱུད་ནས་སངས་རྒྱས་པ་སྟེ། རབ་འཆི་བ་ཆོས་ཀྱི་སྐུ་རུ་སངས་རྒྱས་པ་ནི། ཕྱི་དབུགས་ཆད། ནང་དབུགས་མ་ཆད་ཀྱི་བར་གྱི་སྣང་མཆེད་ཐོབ་གསུམ་གྱི་ཐིམ་རིམ་དེ་དག་གིས་མཚམས་སྦྱར། ཚེ་འདི་ཉིད་ལ་ཉིན་མོ་ལམ་དང་རང་བཞིན་གཅིག་ཏུ་བསྲེ་བའི་འོད་གསལ་ཕྱག་རྒྱ་ཆེན་པོ་དང་སྒྱུ་ལུས་ལ་ནན་ཏན་དུ་བསྒོམས་པ་དང༌། མཚན་མོ་ལམ་དང་རང་བཞིན་གཅིག་ཏུ་བསྲེ་བའི་རྨི་ལམ་དང་འོད་གསལ་གྱི་གདམ་ངག་ལ་ནན་ཏན་དུ་བྱས་པའི་མཐུ་ལ་བརྟེན་ནས། མཐར་འཆི་བའི་གནས་སྐབས་སྐད་ཅིག་བཞི་པ་ན་རང་བཞིན་གཞིའི་འོད་གསལ་ཞེས་ལུས་ཅན་སེམས་ཅན་ཐམས་ཅད་ལ་ཤར་བའི་འོད་གསལ་མ་དེ་ཉིད། ད་ལྟར་འོད་གསལ་བུ་ལ་ཉམས་ལེན་བྱས་པ་དེ་ཉིད་ཀྱིས་ཏག་གིས་ངོ་ཤེས་ཏེ། འོད་གསལ་མ་བུ་དེ་གཉིས་ཆུ་སྣ་རྒྱ་མཚོ་ལ་འདྲེས་པ་ལྟ་བུའི་གནས་སྐབས་སུ། ཕ་དམ་པ་སངས་རྒྱས་ཀྱིས།
ན་བ་ཞེས་བྱ་ན་བ་མིན། །འབྱུང་བ་དྭངས་སྙིགས་འབྱེད་པ་ཡིན། །འཆི་བ་ཞེས་བྱ་འཆི་བ་མིན། །རྣལ་འབྱོར་སངས་ཆུང་རྒྱ་བ་ཡིན། །ཞེས་གསུངས་པ་དང༌། མ་ལབ་གྱི་སྒྲོལ་མའི་ཞལ་ནས་ཀྱང༌།
ང་ནི་འཆི་བ་འདི་ཀུན་རི་ཆེན་པོའི་འོག་ནས་ཐར་པའི་ཚོད་ཙམ་དུ་འདུག་ཅེས་གསུངས་པ་དང༌། རྒྱལ་བ་རྒོད་ཚང་པ་ཆེན་པོའི་ཞལ་ནས།
འདིའི་སྐབས་སུ་སེམས་མ་ཡེངས་པར་དྲན་རིག་རྩེ་གཅིག་པའི་སྒོ་ནས་དབུགས་དེ་འགྲོ་ཐུབ་ན། རྣམ་པར་ཤེས་པ་ཁྱོད་རང་འཕོངས་ནས་ཐོན་ཏེ་འགྲོ་ན་ཡང་རྒྱུགས། རབ་མངོན་པར་དགའ་བའི་ཞིང་ཁམས་ཞེས་བྱ་བ་དེར་འགྲོ་ཆོག་ཆོག་ཡིན། ངས་བཤད་པ་ཙམ་མ་ཡིན་པར་རྒྱུད་རྣམས་ཀྱི་ནང་དུ་རྡོ་རྗེ་འཆང་གིས།
འཆི་བ་འཆི་བ་ཞེས་བྱ་བ། །རྣལ་འབྱོར་སངས་ཆུང་རྒྱ་བ་ཡིན། །ཞེས་གསུངས་འདུག་ཅེས་གསུངས་པ་ལྟར་དུ་བྱུང་ན། རབ་འཆི་བ་ཆོས་ཀྱི་སྐུ་རུ་སངས་རྒྱས་པ་ཞེས་བར་དོ་ཙམ་ཡང་མེད་པས། བདུན་ཚིགས་ཀྱང་བཟུང་མི་དགོས་པར་སྐད་ཅིག་དེ་ཉིད་ལ་སངས་རྒྱས་པ་སྟེ། འཇམ་དཔལ་མཚན་བརྗོད་ལས་ཀྱང༌།
སྐད་ཅིག་གཅིག་གིས་བྱེ་བྲག་ཕྱེད། །སྐད་ཅིག་གཅིག་གིས་རྫོགས་སངས་རྒྱས། །ཞེས་གསུངས་པ་དང༌། རྟོགས་ལྡན་གྱི་རྣལ་འབྱོར་པ་ཤི་བའི་སྐབས་སུ་དབུགས་ཧར་ཧར་ཟེར་བ་དེ་ས་མཐའི་བྱང་ཆུབ་སེམས་དཔའ་ལྟ་བུ་ཡིན་པར་རྒྱལ་བ་རྒོད་ཚང་པས་གསུངས་པ་རེད། འབྲིང་བར་དོར་ལོངས་སྤྱོད་རྫོགས་པའི་སྐུ་རུ་སངས་རྒྱས་པ་ནི། འབྲིང་དེ་འཆི་བ་ཆོས་ཀྱི་སྐུ་རུ་གྲོལ་མ་ཐུབ་ན་ཡང༌། བར་དོ་རུ་ཟུང་འཇུག་ཡེ་ཤེས་ཀྱི་སྐུ་རུ་ལངས་ནས། སྐད་ཅིག་གིས་མངོན་པར་རྫོགས་པར་སངས་རྒྱས་པ་དང༌། ཐ་མ་ཡང་གཞན་དོན་དུ་སྙིང་རྗེའི་རྟེན་འབྲེལ་གྱིས་དག་མ་དག་གི་ཞིང་ཁམས་རྣམ་པ་སྣ་ཚོགས་སུ་སྤྲུལ་པའི་སྐུའི་གདུལ་བྱ་རུ་བཟུང་ནས། དེ་ཡང་ཕ་མ་གྲུབ་ཐོབ་དང༌། ཆོས་ལ་དཀར་བའི་རིགས་ཁྱད་པར་ཅན་སོགས་ཀྱི་མངལ་སྒོ་བཟང་པོ་ཐམས་ཅད་བདམས། མངལ་སྒོ་ངན་པ་ཐམས་ཅད་བཀག་སྟེ་འགྲོ་བ་དེ་ཚོ་ནི། ཐ་མ་སྤྲུལ་པའི་སྐུའི་ཞིང་ཁམས་བརྒྱུད་པ་ཡིན། དེ་ལྟ་བུའི་བར་དོར་སྐུ་གསུམ་གྱི་ཞིང་ཁམས་སུ་སངས་རྒྱས་པ་དེ་དག་ནི། འཆི་བ་ཞེས་བྱ་བ་དེ་ཡང་མིང་ཙམ་སྟེ། མཉམ་མེད་དྭགས་པོ་རིན་པོ་ཆེའི་ཞལ་ནས།
རྣམ་རྟོག་གཅིག་ནས་གཅིག་འགྲོ་བ། །དེ་ལ་འཆི་རྒྱུ་ག་ལ་ཡོད། །ཅེས་གསུངས་པ་ལྟ་བུ་ཡིན། དེ་དག་ཐམས་ཅད་ལ་ནི་དཔའ་བོ་དང༌། རྣལ་འབྱོར་མ་དེ་དག་གིས་ཌཱ་རུ་དང༌། དྲིལ་བུ་དང༌། གདུགས་དང༌། རྒྱལ་མཚན་དང༌། བ་དན་དང༌། སིལ་སྙན་དང༌། རོལ་མོ་དང༌། སྤོས་ལ་སོགས་པ་མཆོད་པའི་ཡོ་བྱད་རྣམ་པ་སྣ་ཚོགས་དང་བཅས་པའི་སྒོ་ནས་མདུན་བསུས་ཏེ། སངས་རྒྱས་ཀྱི་ཞིང་ཁམས་སུ་ཡར་གདན་དྲང་འགྲོ་བ་ཡིན་པས། རྒྱུད་ལས།
རྣལ་འབྱོར་པ་རྣམས་འཕོ་བའི་ཚེ། །ཁྲག་འཐུང་དཔལ་སོགས་རྣལ་འབྱོར་མས། །ལག་ན་མེ་ཏོག་སྣ་ཚོགས་ཐོགས། །རྒྱལ་མཚན་བ་དན་སྣ་ཚོགས་དང༌། །རོལ་མོའི་སྒྲ་ནི་སྣ་ཚོགས་དང༌། །སྣ་ཚོགས་གླུ་ཡི་མཆོད་པ་ཡིས། །འཆི་བ་ཞེས་བྱ་རྣམ་རྟོག་སྟེ། །མཁའ་སྤྱོད་གནས་སུ་འཁྲིད་པར་བྱེད། །ཅེས་གསུངས་པ་དང༌། དེ་ཚོ་ལ་འཆི་བ་ཞེས་བྱ་དེ་ནི་མི་གཞན་གྱིས་ཤི་སོང༌། གྲོངས་སོང་ཟེར་ནའང༌། རང་ལ་ནི་འཆི་བའི་ཉམ་ང་གང་ཡང་མེད་པར་ཉམས་བཟང་དང་བཅས་ནས་འགྲོ་བ་ཡིན་པས། རྗེ་བཙུན་མི་ལ་བཞད་པ་རྡོ་རྗེའི་ཞལ་ནས་ཀྱང༌།
ང་འཆི་བས་འཇིགས་ཏེ་རི་ལ་ཕྱིན། །ནམ་འཆི་ཆ་མེད་བསྒོམས་བསྒོམས་ནས། །འཆི་མེད་གཉུག་མའི་བཙན་ས་ཟིན། །ད་འཆི་བའི་འཇིགས་པ་བོར་ཏེ་ཐལ། །ཞེས་གསུངས་པའི་གནས་སྐབས་ལྟ་བུ་ཡིན། དེ་ལྟར་ཆོས་བྱས་ན་འཆི་བའི་ཚུལ་ནི་དེ་ལྟ་བུ་དང༌། ཆོས་མ་བྱས་པ། དཔེར་ན་མི་སྡིག་ཅན་ཞིག་འཆི་བའི་གནས་སྐབས་ལ་ཆ་བཞག་ན། མི་སྡིག་ཅན་དེ་དུས་རྒྱུན་དཀོན་མཆོག་གསུམ་མི་བདེན། ལས་རྒྱུ་འབྲས་ཀྱང་མི་བདེན། ཚེ་སྔ་ཕྱི་ཡང་མི་བདེན་ཟེར་ནས་ལོག་ལྟས་རྒྱུད་བསླད་ནས། ཆོས་དགེ་བ་ལ་མ་ཎི་ཙམ་ཡང་མི་བགྲང་བ་ཞིག་ཡིན་ནའང༌། འཆི་བདག་གི་ཁ་རུ་གཅིག་ཚུད་འོང་བའི་གནས་སྐབས་སུ་ཞེད་སྣང་ཚད་མེད་པ་སྐྱེས་ཏེ། རྟས་བརྫིས་འོང་བ་དང༌། གཡག་གིས་བརྡུངས་འོང་བ་དང༌། སྟག་དང་གཟིག་དང་དོམ་དང་དྲེད་ལ་སོགས་པ་རྣམས་ཀྱིས་རྨུག་ཡོང་བ་དང༌། གཤིན་རྗེའི་ལས་མཁན་ལག་ན་ཞགས་པ་དང་དབྱུགས་པ་ཐོགས་པ་དག་གིས། ང་ཁྱོད་རང་ལེན་དུ་འོང་བ་ཡིན་ཟེར་བ་སོགས་ཀྱི་སྣང་ཆ་དེ་འདྲས། དབུགས་མ་ཆད་ཀྱི་གོང་དུ་ཡང་སྡུག་བསྔལ་ཚད་མེད་པ་བྱུང་ནས། དུས་རྒྱུན་ལས་འབྲས་ལ་ཡིད་མི་ཆེས་པ་ཞིག་ཡིན་ན་ཡང༌། ཨ་ཙི་ལས་རྒྱུ་འབྲས་ཡོད་པར་འདུག །ད་ང་སྔར་གཞོན་སོ་དཀར་ནས་རྒན་སྐྲ་དཀར་གྱི་བར་དུ་སྡིག་པ་མི་དགེ་བའི་ལས་འདི་ལྟ་བུ་ཞིག་བསགས་པ་ཡིན། དེ་ཚོའི་རྣམ་སྨིན་གྱི་འབྲས་བུ་ངན་སོང་གསུམ་ལ་ང་ནི་ལྷུང་ཆོག་ཆོག་མ་གཏོགས་མེད། ཅི་དྲག །གང་དྲག་བསམས་ནས་རང་གིས་རང་ལ་ཁྲེལ་འདེབས། མིག་ནས་མཆི་མ་འབྱུང༌། ངག་ནས་སྨྲེ་ངག་འདོན། བྲང་ལ་སེན་མོའི་རྗེས་བཞག་པ་སོགས་ཀྱི་སྒོ་ནས་ཤི་དགོས་པ་ཡིན་པས། རྗེ་བཙུན་མི་ལའི་ཞལ་ནས།
མི་སྡིག་ཅན་ཤི་བ་མཐོང་ཙ་ན། །ལས་རྒྱུ་འབྲས་སྟོན་པའི་སློབ་དཔོན་ཡིན། །ཞེས་གསུངས་པ་ལྟ་བུ་དང༌། སྤྱོད་འཇུག་ལས་ཀྱང༌།
སྐྱེ་བོ་ཡན་ལག་གཅོད་པའི་སར། །དེ་རིང་ཁྲིད་པའང་བྲེད་འགྱུར་ཏེ། །ཁ་སྐམ་མིག་རྩ་ངན་ལ་སོགས། །སྔར་ལས་གཞན་དུ་འགྱུར་མཐོང་ན། །གཤིན་རྗེའི་ཕོ་ཉ་འཇིགས་འཇིགས་ལྟའི། །ཤ་ཚུགས་ཅན་གྱིས་བཟུང་གྱུར་ཅིང༌། །འཇིགས་ཆེན་ནད་ཀྱིས་ཐེབས་གྱུར་པར། །རབ་ཏུ་ཉམ་ཐག་སྨོས་ཅི་དགོས། །ཞེས་གསུངས་པ་ལྟ་བུ་ཡིན་པས་མི་སྡིག་ཅན་ཤི་བ་དང༌། ཆོས་བྱེད་ཀྱི་གང་ཟག་ཤི་བའི་དབྱེ་བ་དེ་ལྟ་བུ་ཡིན་ཞེས་གསུང་རྒྱུན་ལ་ཡོད།
འོ་དེ་ལྟ་བུའི་འཆི་བ་མི་རྟག་པ་དེ་སྒོམ་པ་ནི་ཤིན་ཏུ་ནས་ཀྱང་གལ་ཆེ་བ་ཡིན། དེ་ཡག་པོ་ཞིག་མ་བསྒོམས་ན་རྟག་འཛིན་ཨ་འཐས་ཅན་གྱི་རང་བཞིན་དུ་ཡོང་ནས། ཆོས་ཤིག་བྱེད་བློ་ཡོད་ཀྱང༌། སང་བྱས་པས་ཆོག །གནངས་བྱས་པས་ཆོག །ཟླ་བ་རྗེས་མ་ལ་བྱས་ནའང་ཆོག །ལོ་རྗེས་མ་ལ་བྱས་ནའང་ཆོག་བསམ་པ་ལྟ་བུར་འགྲོ་བ་རེད། འཆི་བ་མི་རྟག་པ་དེ་ནན་ཏན་དུ་བསྒོམས་ཏེ་རྒྱུད་ལ་སྐྱེས་པ་ཞིག་བྱུང་ན། ལོ་རྗེས་མ་ལ་བྱེད་དགོས་བསམ་ན་ཡང༌། ཨ་ཙི་ལོ་རྗེས་མའི་བར་དུ་ང་བསྡད་པའི་ངེས་པ་ཡོད་མ་རེད། དེ་ལས་ཀྱང་ལོ་སྔོན་མ་འདི་ལ་བྱས་ན་དྲག་གི་རེད་བསམ་པ་དང༌། ཟླ་བ་རྗེས་མ་ལ་བྱེད་ཆོག་བསམ་ན། ཟླ་བ་རྗེས་མའི་བར་དུ་བསྡད་རྒྱུ་གཏན་གཏན་ཡོད་མ་རེད། ཟླ་བ་སྔོན་མ་འདི་ལ་བྱས་ན་དྲག་ས་རེད་བསམ་པ་དང༌། སང་བྱེད་དགོས་བསམ་ན་དེ་རིང་ང་མི་ཤི་བའི་ངེས་པ་མེད་རེད། དེ་རིང་རང་བསྒྲུབས་ན་དྲག་ས་རེད་བསམ་པ་དེ་ལྟ་བུའི་སྙིང་རུས་སྐྱེ་འོང་བ་རེད། མ་གཞི་འཆི་བ་མི་རྟག་བསྒོམས་པ་ཙམ་ལ་ཕན་ཡོན་ཚད་མེད་པ་གསུངས་ཡོད་རེད་དེ། ཡིན་ཀྱང་འཆི་བ་མི་རྟག་བསྒོམས་ནས་ཕན་ཐོགས་ས་གཙོ་བོ་དེ། དེ་བསྒོམས་ནས་ཆོས་ལ་སྙིང་རུས་ཆེ་རུ་སོང་ན། འཆི་བ་མི་རྟག་པ་བསྒོམས་པའི་ཕན་ཡོན་རེད་མ་གཏོགས། ཤི་ཡོང་བསམས་ནས་སྡུག་སྒུར་བརྒྱབ་ནས་བསྡད་པ་ཙམ་ལ་སྙིང་པོ་ཆེར་མེད་པ་རེད།
དེ་ཡང་སྔ་མ་གྲུབ་ཐོབ་རྨོག་ཅོག་པ་དེ་ཉིད་ཤངས་ཀྱི་རི་ལ་རྩམ་པ་མིག་གིས་མ་མཐོང་བར་ལོ་མང་པོར་སྒྲུབ་པ་བསྐྱངས་ནས་བཞུགས་ཏེ། མཐར་སྒྲུབ་པ་གྲོལ་བའི་གནས་སྐབས་སུ། ཤངས་པའི་དགེ་སློང་ཁ་ཤས་ཤིག་མཇལ་ཁ་ཞུ་རུ་བྱུང་ནས། དེ་ཚོ་ལ་ཉམས་དང་རྟོགས་པ་དང་ཡོན་ཏན་གང་དང་གང་ཡོད་གསུངས་ནས་བཀའ་འདྲི་གནང་བས་དགེ་སློང་གཅིག་གིས་ང་བཙུན་ཚུགས་བཟང་ཟེར། དགེ་སློང་གཅིག་གིས་ང་སྙིང་རུས་ཆེ་ཟེར། དགེ་སློང་གཅིག་གིས་ང་ཉམས་མྱོང་བཟང་ཟེར། འོ་དེ་ཚོ་དཔེ་ཡག་པོ་རེད། ཡིན་ན་ཡང་འཆི་བ་མི་རྟག་པ་བསྒོམས་ནས་རྒྱུད་ལ་སྐྱེས་པའི་ཉམས་མྱོང་གང་ཡོད་ཤོད་དང་གསུངས་པས། དགེ་སློང་ཚང་མ་ལ་གང་ཡང་ལབ་རྒྱུ་མ་བྱུང་བས། ཁྱེད་ཚོའི་བཙུན་ཚུགས་དང་སྙིང་རུས་དང་ཉམས་མྱོང་དེ་ཚོ་ཡོད་པ་ཡག་པོ་རེད་དེ། འཆི་བ་མི་རྟག་པ་འདི་རྒྱུད་ལ་མ་སྐྱེས་ན། ཆོས་གང་ཡང་མཐའ་མི་འགྲོ་བ་རེད། ཁྱེད་རང་ཚོས་ཆོས་མཐའ་འཁྱོལ་བ་ཞིག་མི་ཡོང་གསུངས་ནས།
འཆི་བ་རྒྱུད་ལ་མ་སྐྱེས་པའི། །བཙུན་པོ་རྒྱལ་པོའི་བཙུན་མོ་འདྲ། །འཆི་བ་རྒྱུད་ལ་མ་སྐྱེས་པའི། །སྙིང་རུས་དཔྱིད་ཀའི་ཆབ་རོམ་འདྲ། །འཆི་བ་རྒྱུད་ལ་མ་སྐྱེས་པའི། །ཉམས་མྱོང་སྟོན་ཀའི་ན་བུན་འདྲ། །ཞེས་གསུངས་པ་སྟེ། དེ་ཡང་འཆི་བ་རྒྱུད་ལ་མ་སྐྱེས་པའི། །བཙུན་པོ་རྒྱལ་པོའི་བཙུན་མོ་འདྲ་ཟེར་ན། དཔེར་ན། རྒྱལ་པོའི་བཙུན་མོ་དེ་ཚོ་འབངས་མི་སེར་ཕལ་བའི་བུད་མེད་དང་མཉམ་དུ་གླུ་ལེན། ཞབས་བྲོ་བརྒྱབ་སྟེ་འཁྲབ་སྙིང་འདོད་ན་ཡང༌། འཁྲབ་ན་མི་སེར་གྱིས་གཅིག་ཟེར་ཡོང༌། ལེན་པོ་འདྲ་ཞིག་མི་འོང་བསམས་ནས་བཙུན་བཙུན་ལྟ་བུ་བྱེད་ཀྱི་རེད། དཔེ་དེའི་ནང་བཞིན་འཆི་བ་མི་རྟག་པ་རྒྱུད་ལ་མ་སྐྱེས་ན། སོ་བྱང་སྔགས་གསུམ་ག་འདྲ་ཞིག་ཡིན་ན་ཡང་བཙུན་བཙུན་ལྟ་བུ་བྱས་ནས། མིས་གཅིག་ཟེར་ཡོང༌། ཞབས་འདྲེན་འདྲ་བར་བྱས་འོང་བསམས་པ་ཙམ་ཞིག་རྒྱུ་མཚན་དུ་བྱས་པ་མ་གཏོགས་དོན་དུ་རང་ལ་གང་ཡང་མེད་རེད། འཆི་བ་རྒྱུད་ལ་མ་སྐྱེས་པའི། །སྙིང་རུས་དཔྱིད་ཀའི་ཆབ་རོམ་འདྲ་ཟེར་ན། དཔེར་ན། བོད་ལ་དཔྱིད་ཀར་འཁྱགས་བག་འདྲ་བོ་ཆགས་ནས། ཆུའི་སྒང་ལ་དར་ཟམ་ཞིག་འདུག་བསམ་ཏེ། ཕར་ཕྱིན་ན་རྐང་པ་བཞག་ཙམ་གྱིས་མར་ཆུ་ལ་རྡིབ་འགྲོ་གི་རེད། དཔེ་དེའི་ནང་བཞིན་དུ་འཆི་བ་མི་རྟག་པ་དེ་ཡང་དག་པ་ཞིག་རྒྱུད་ལ་མ་སྐྱེས་ན། མི་དེ་སྙིང་རུས་ཆེན་པོ་འདྲ་ཞིག་འདུག་བསམ་ན་ཡང༌། སྙིང་རུས་དེ་ཉི་མ་གཅིག་གཉིས་སམ། ཟླ་བ་གཅིག་གཉིས་སམ། ལོ་གཅིག་གཉིས་ཙམ་ཡོང་གི་ཡོད་འགྲོ། དེ་ཙམ་ནས་སྙིང་རུས་དེ་འུ་ཐག་འདྲ་བ་ཆད་ནས་སྙིང་རུས་ཀྱི་མཐའ་མི་འཁྱོལ་བ་རེད། འཆི་བ་རྒྱུད་ལ་མ་སྐྱེས་པའི། །ཉམས་མྱོང་སྟོན་ཀའི་ན་བུན་འདྲ་ཟེར་ན། དཔེར་ན་སྟོན་ཀའི་ན་བུན་དེ་གཞན་གང་ལས་འགྱུར་ལྡོག་ཆེ་བས། ད་ལྟའི་ངང་ལ་ད་ལྟར་འགྱུར་འགྲོ་བ་རེད། དཔེ་དེའི་ནང་བཞིན་འཆི་བ་མི་རྟག་པ་དེ་རྒྱུད་ལ་མ་སྐྱེས་ན། ཉམས་མྱོང་འདྲ་བོ་བཟང་བཟང་ཡོད་ན་ཡང་ཟླ་བ་ཁ་ཤས་སམ། ལོ་གཅིག་གཉིས་བསྒོམས་ཏེ། དེ་ཙམ་ནས་ང་འདྲ་བས་སྒོམ་དེ་མི་ཡོང་བར་འདུག་བསམས་ནས་སྐྱུར་བཞག་རྒྱུ་ཞིག་མ་གཏོགས་མཐར་ཕྱིན་རྒྱུ་གང་ཡང་མེད་རེད། འཆི་བ་མི་རྟག་པ་རྒྱུད་ལ་སྐྱེས་པའི་གང་ཟག་ཞིག་གིས་ཕྱག་རྒྱ་ཆེན་པོ་སྒོམ་པ་ལྟ་བུ་ལ་བདེ་བའི་ཉམས། གསལ་བའི་ཉམས། མི་རྟོག་པའི་ཉམས། ཕན་པའི་ཉམས། གནོད་པའི་ཉམས། ཕན་གནོད་མེད་པའི་ཉམས། རྩུབ་ཉམས་ལ་སོགས་པ་ཉམས་ཀྱི་དབྱེ་བ་མང་པོ་ཡོད་རེད་དེ། ཉམས་དེ་དག་ལ་རེ་དོགས་དང་དགའ་རློམ་མེད་པར་བྱུང་ནའང་བྱུང༌། མ་བྱུང་ན་མ་བྱུང༌། སྙིང་རུས་བྱས་ནས་ལོ་དང་ཟླ་བ་མང་པོར་སྦྲེལ་ཏེ་སྒོམ་བརྒྱབ་ན། མཐར་ཐུག་ལ་ཕྱག་རྒྱ་ཆེན་པོའི་མཆོག་གི་དངོས་གྲུབ་ཐོབ་པ་ཡིན་གསུངས། དེ་ཡང་འཆི་བ་མི་རྟག་པ་སྒོམ་པ་ལ་ཕན་ཡོན་བསམ་གྱིས་མི་ཁྱབ་པ་ཡོད་དེ། སངས་རྒྱས་བཀའ་དྲིན་ཅན་གྱི་ཞལ་ནས།
དགེ་སློང་དག །རྗེས་རྣམས་ཀྱིས་ནང་ནས་མཆོག་ཏུ་གྱུར་པ། གླང་པོ་ཆེའི་རྗེས་ཡིན། དེ་བཞིན་དུ་ནང་པ་སངས་རྒྱས་པའི་སྒོམ་པའི་འདུ་ཤེས་ཐམས་ཅད་ཀྱི་ནང་ནས་མཆོག་ཏུ་གྱུར་པ། མི་རྟག་པ་སྒོམ་པའི་འདུ་ཤེས་མཆོག་ཡིན་ནོ། །ཞེས་གསུངས་པ་དང༌། གཞན་ཡང༌།
ངའི་འཁོར་བུམ་པ་བཟང་པོ་ལྟ་བུ་དགེ་སློང་ཤཱ་རིའི་བུ་དང༌། མོའུ་འགལ་གྱི་བུ་དང་འདྲ་བ་བརྒྱ་ཐམ་པ་ལ། གདུགས་ཚོད་ཡོན་དང་བཅས་པ་ཞིག་བྱིན་པ་བས། འདུས་བྱས་མི་རྟག་པ་འདི་སྐད་ཅིག་ཙམ་ཞིག་སྒོམ་པ་ཕན་ཡོན་ཆེ་བ་ཡིན་ཞེས་གསུངས་པ་ལ་སོགས་པ་དང༌། དེ་ཙམ་དུ་མ་ཟད་སྔོན་འགྲོའི་ཁྲིད་ཡིག་རྒྱས་པ་རྣམས་སུ་མི་རྟག་པ་སྒོམ་པའི་ཕན་ཡོན་མང་པོ་བཤད་ཡོད་རེད། མདོར་ན་སྔར་བླ་མ་དམ་པ་དམར་པོ་ཞེས་བྱ་བ་དེ་ལ་ཡོན་བདག་ཅིག་གིས་དུས་རྒྱུན་དུ་ཞབས་ཏོག་ཡག་པོ་ཞུས་ཏེ་མཐར་སྦྱིན་བདག་དེ་ལོ་ཡར་ཙམ་བསླེབས་ནས། ཨ་ཙི་ང་བླ་མ་རིན་པོ་ཆེ་འདི་མཇལ་ནས་ལོ་མང་སོང༌། ཞབས་ཕྱི་མང་པོ་ཞུས་པ་ཡིན་ཀྱང༌། ཆོས་ཟབ་པ་འདྲ་བོ་གང་ཡང་ཐོབ་མ་སོང༌། ད་རེས་བླ་མ་རིན་པོ་ཆེ་ལ་བསྙེན་བཀུར་ཞབས་ཏོག་ཏིག་ཚོད་དྲག་པ་ཞིག་ཞུས་ནས། ཆོས་ཟབ་པ་ཞིག་ཞུ་དགོས་བསམས་པའི་བསམ་བློ་འཁོར་ཏེ། ཉི་མ་གཅིག་རིན་པོ་ཆེའི་སྐུ་མདུན་ལ་བཅར་ནས། ད་རིན་པོ་ཆེ་ང་ལོ་ན་སོ་ཡང་རྒས་སོང༌། ཆོས་ཟབ་མོ་ཞིག་གནང་རོགས་གནང་ཞུ་དུས། རིན་པོ་ཆེས་གསུངས་ན། ཁྱོད་རང་ཚོགས་འཁོར་བརྒྱ་རྩ་ཞིག་ཤོམས་དང་དེ་ནས་ངས་ཆོས་ཟབ་པ་རང་ཞིག་སྤྲད་ཡོང་གསུངས། དེ་ནས་ཡོན་བདག་དེས་ཞིང་བཙོང་ནས། ཚོགས་བརྒྱ་རྩ་ཞིག་ཕུལ་བའི་རྗེས་སུ། འོ་ཁྱོད་ཀྱིས་ཚོགས་ཡག་པོ་ཕུལ་སོང༌། ད་ཁྱོད་ཀྱིས་འཆི་བ་མི་རྟག་པ་སྒོམས་དང༌། ངའི་ཆོས་ཟབ་ཤོས་དེ་ཡིན་ནོ། །འོ་ད་ཆོས་ཚར་སོང་གསུངས་པ་དང༌། སྦྱིན་བདག་དེ་འདོད་པ་མ་ཚིམས་ནས། ཨ་ཙི་ངས་ཚོགས་འཁོར་བརྒྱ་རྩ་དེ་ལྟ་བུ་ཞིག་ཕུལ་ནའང༌། མི་རྟག་པ་དེ་ད་ལྟར་བླ་མས་གསུངས་རུང་མ་གསུངས་རུང༌། སྔོན་མ་ནས་ང་རང་ལའང་རྒྱུས་ཡོད་ཡོད་པ་ལ་ཆོས་ཟེར་བ་ཐོབ་མ་སོང༌། ངས་འགྲོ་སོང་ཆེན་པོ་ནི་བཏང་བ་ཡིན་བསམས་ནས། བློ་མ་བདེ་ཞིག་གི་ངང་མར་ལོག་ཕྱིན་ཏེ། ཁོ་རང་གི་ཉལ་ས་རུ་ཉལ་ནས། འཆི་བ་མི་རྟག །འཆི་བ་མི་རྟག་ཞེས་འདོན་ཞིང་བསམ་བློ་ཞིག་འཁོར་ནས། གཏན་གཏན་མི་རྟག་པ་ཞིག་རྒྱུད་ལ་སྐྱེས་པས། མལ་དུ་ཙོག་ལངས་ཏེ། ཁོ་དེ་རིང་རང་ཤི་ཡོང་བསམས་ནས་ཞེད་སྣང་ཚད་མེད་པ་དང༌། ཤི་ན་འགྲོ་ས་དམྱལ་བ་མ་གཏོགས་མེད་བསམ་པ་འདྲ་བོ་བྱུང་ཞིང༌། ལམ་སང་བླ་མའི་སྐུ་མདུན་དུ་བཅར་ཏེ། མདང་དགོང་བྱུང་བའི་ལོ་རྒྱུས་ཞིབ་ཏུ་ཞུས་པས། འོ་ངའི་ཆོས་ཐམས་ཅད་ཀྱི་ནང་ནས་ཟབ་ཤོས་མི་རྟག་པ་སྒོམ་པ་ཡིན། ཚོགས་མ་བསགས་པར་མི་རྟག་པ་རྒྱུད་ལ་མི་སྐྱེ་བ་ལ། ཁ་སང་ཁྱོད་ཀྱིས་ཚོགས་འཁོར་བརྒྱ་རྩ་བཤམས་པ་ལ་བརྟེན་ནས། མི་རྟག་པ་དེ་རྒྱུད་ལ་སྐྱེས་པ་ཡིན། མི་རྟག་པ་འདི་རྒྱུད་ལ་སྐྱེས་ན་དེ་ལས་ལྷག་པའི་ཆོས་ཟབ་པ་གང་ན་མེད་ཅེས་གསུངས་པ་རེད། དེའི་ཕྱིར་ན་མི་རྟག་པ་རྒྱུད་ལ་སྐྱེ་བ་དེ་ཤིན་ཏུ་གལ་ཆེ་བ་ཡིན། དེ་ལྟར་འཆི་བ་མི་རྟག་པ་དེ་རྒྱུད་ལ་སྐྱེས་ཤིང༌། གོམས་པའི་ཚད་ལྟ་བུ་དེ་ཅི་ལྟ་བུ་ཞིག་ཡོང་གི་རེད་ཟེར་ན། རྒྱལ་བ་རྒོད་ཚང་པ་ཆེན་པོའི་ཞལ་ནས།
ཕ་ཡུལ་འབྲེལ་ཐག་ཆོད་པ་དང༌། །ཉེ་འབྲེལ་འབྱར་རྩི་འགོག་པ་དང༌། །ཟས་ནོར་འཁྲི་བ་ཆོད་པ་གསུམ། །འཆི་བ་མི་རྟག་བསྒོམས་པས་འོང༌། །ཞེས་གསུངས་པས། དེ་ཡང་ཕ་ཡུལ་འབྲེལ་ཐག་ཆོད་པ་དང་ཟེར་ན། སྔོན་བྱོན་རྒྱལ་བ་གོང་མ་ཐམས་ཅད་ཀྱིས་ཕ་ཡུལ་རྒྱབ་ཏུ་བསྐྱུར། མི་ཡུལ་དང་དུ་བླང་ཞེས་གསུངས་པ་ལྟར། ཆོས་རྣམ་དག་བྱེད་པ་དེ། རང་གི་ཕ་ཡུལ་དེ་རྒྱབ་ཏུ་བསྐྱུར། མི་ཡུལ་དེ་དང་དུ་བླང་ན་མ་གཏོགས། རང་གི་ཕ་ཡུལ་དུ་བསྡད་ན་ཆོས་ཡོང་གི་མ་རེད། མི་ཡོང་བ་དེ་གང་རེད་ཟེར་ན། རང་གི་ཕ་མ་དང་སྤུན་དང་གཉེན་དང་ཉེ་འབྲེལ་ལ་སོགས་པས་ཁྱོད་མར་ཤོག །ཡར་རྒྱུགས། ལས་ཀ་འདི་གྱིས། བྱ་བ་འདི་སྒྲུབས། སྤྱོད་པ་འདི་གྱིས་ཟེར་གྱི་རེད། དེ་ཙམ་དུ་མ་ཟད་པར་ཁྱིམ་མཚེས་དེ་ཚོས་ཀྱང༌། ཁྱོད་མདོ་མང་ཞིག་ཀློག་ཏུ་ཡོང་རོགས་གྱིས། གཏོར་མ་ཞིག་གཏོང་དུ་ཡོང་རོགས་གྱིས། ཀླུ་འབུམ་དཀར་ནག་ཁྲ་གསུམ་ཞིག་སྒྲོག་ཏུ་ཡོང་རོགས་གྱིས་ལ་སོགས་པ་ཟེར་གྱི་རེད། རང་མཚམས་དམ་པོ་ཡི་དམ་གྱི་བསྙེན་པ་ལྟ་བུ་ཞིག་གཏོང་བའི་གནས་སྐབས་སུ། བུག་སྒོ་རུ་ངའི་པ་ཕ་དེ་མདང་ཤི་སོང༌། ཁྱོད་ད་ལྟར་རང་མར་ཕེབས་རོགས་གནང༌། སྐུ་ཆེ་ཟེར་ནས་གདན་འདྲེན་ཞུ་རུ་འོང་ཞིང༌། ངའི་རེ་ས་ཁྱེད་མ་གཏོགས་མེད་འདྲ་བོ་ཟེར་ན། མཚམས་དམ་པོ་ཞིག་ཡོད་ནའང༌། ཡང་གྲོལ་ནས་འགྲོ་རྐྱང་མ་གཏོགས་མེད་པ་རེད། ཕ་ཡུལ་དེ་རྒྱབ་ཏུ་བསྐྱུར་ན་ཡང་མི་ཡུལ་དུ་གཞི་ཆེན་པོ་བཏིངས་ན། ཁྱིམ་ཆེན་སྤངས་ནས་ཁྱིམ་ཆུང་རྩལ་གསུངས་པ་ནང་བཞིན་ཡིན་པས་དེ་ཡང་ཆོས་དང་འགལ་བ་རེད། ཉེ་འབྲེལ་འབྱར་རྩི་འགོག་པ་དང་ཟེར་ན། ཆོས་རྣམ་དག་སྒྲུབ་པར་བྱེད་པ་ལ། དཔེར་ན་སྦྲང་མ་རྩི་ལ་འབྱར་བ་ཕར་འགོག་པ་བཞིན་དུ། གཉེན་ཉེ་འབྲེལ་གྱི་འབྱར་རྩི་དེ་ཕར་མ་བཀོག་ན། རང་གི་ཕ་མ་དང་སྤུན་དང་གཉེན་དང་ཉེ་འབྲེལ་དེ་ཚོ་ལ་ན་བ་དང་ཚ་བ་དང་རྐྱེན་ངན་བར་ཆད་བྱུང་བ་དང༌། ཁ་མཆུ་ཐུག་པ་ལ་སོགས་པ་དེ་འདྲ་བྱུང་ན། རང་གི་ཆོས་དེ་ལིང་གིས་བློས་བཏང་ནས། དེ་ཚོའི་རོགས་རམ་དང་འགོ་འདོན་ལ་འགྲོ་དགོས་པ་རེད། ཟས་ནོར་འཁྲི་བ་ཆོད་པ་གསུམ་ཟེར་ན། དེ་ཡང་འཕགས་པའི་རིགས་བཞི་ཟེར་བ་ལྟ་བུ། ཟས་ངན་ངོན། གོས་ངན་ངོན། གནས་མལ་ངན་ངོན་སོགས་དེ་འདྲ་ང་རང་ཚོས་མ་བྱུང་ན་ཡང༌། ཟ་རྒྱུ་མ་ལྟོགས་ཙམ་དང༌། གོན་རྒྱུ་མ་འཁྱགས་ཙམ་དང༌། བསྡད་ས་ཡང་དབྱར་ཀར་ཐིགས་པ་མ་ཕོག་ཙམ། དགུན་ཀར་ཁ་བ་དང་རླུང་པོ་ནང་ལ་མ་ཞུགས་ཙམ་གྱིས་འགྲིག་ས་རེད་བསམས་ནས་འདོད་ཆུང་ཆོག་ཤེས་བྱ་དགོས་པ་རེད། དེ་ལྟར་འཆི་བ་མི་རྟག་བསྒོམས་ནས་ཕ་ཡུལ་འབྲེལ་ཐག་ཆོད་པ་དང༌། ཉེ་འབྲེལ་འབྱར་རྩི་འགོག་པ་དང༌། ཟས་ནོར་འཁྲི་བ་ཆོད་པ་གསུམ་པོ་དེ་དང་ལྡན་པ་ཞིག་བྱུང་བ་ཡིན་ན། མངོན་མཐོ་དང་ངེས་ལེགས། ས་དང་ལམ་གྱི་ཡོན་ཏན་མ་ལུས་པར་རང་གི་རྒྱུད་ལ་སྤུངས་པ་བཞིན་དུ་སྐྱེ་ནས་འོང་བ་ཡིན་གསུངས།
དེ་ལྟ་བུའི་འཆི་བ་མི་རྟག་པ་དེ་རྒྱུད་ལ་སྐྱེས་ན་རྟགས་འདྲ་བོ་ག་འདྲ་ཞིག་ཡོང་གི་རེད་ཟེར་ན། དགེ་བའི་བཤེས་གཉེན་ཁ་རག་སྒོམ་ཆུང་པ་ལྟ་བུ་ཞིག་འོང་བ་ཡིན་གསུངས། དེ་ཡང་དགེ་བའི་བཤེས་གཉེན་ཁ་རག་སྒོམ་ཆུང་ཞུ་བ་དེ། གཙང་གི་ཁ་རག་གི་རི་ལ་སྒྲུབ་པ་བརྒྱབ་ནས་བཞུགས་པའི་སྐབས་སུ། ཁོང་གི་སྒོ་དྲུང་དེར་ཚེར་མའི་ཕུང་པོ་ཞིག་ཡོད་པ་དང༌། ཕུག་པ་དེ་ཐོག་དཔངས་དམའ་པོ་ཡོད་པས་ཡར་ལངས་ན་མགོ་ཕུག་པ་ལ་བརྡབས་ནས་ཁྲག་ཐོན། མར་སྒོ་ལ་ཐོན་ན་ཚེར་མ་དེ་རྐང་པ་ལ་ཟུག་པས། ཨ་ཙི་ཚེར་མ་དེས་གཟན་པ་ལ། གཅོད་དགོས་བསམས་ནས་གཅོད་གྲབས་བྱེད་དུས། ཨ་དེ་རིང་ཚེར་མ་འདི་གཅོད་ཀྱིན་བསྡད་ཀྱང་ང་དེ་རིང་དགོང་དག་ཤི་བ་ཡིན་ན་མར་ཐོན་མི་དགོས་པས། ཚེར་མ་བཅད་པ་ལ་དོན་མེད་རེད། དེ་ལས་ཀྱང་ཐུན་ཞིག་བྱས་ན་དྲག་གི་རེད་བསམས་ནས་ཡར་ནང་ལ་ལོག །ཡང་མར་ཐོན་དུས་ཚེར་མ་དེ་ཟུག །ཡང་གཅོད་གྲབས་བྱེད་དུས། ཡང་མི་རྟག་པ་རྒྱུད་ལ་སྐྱེས་ནས་ཚེར་མ་དེ་གཅོད་ལོང་མ་བྱུང༌། བླ་མ་དེ་ལོ་མང་པོར་དེར་བཞུགས་ནས་ཐུགས་རྒྱུད་ལ་སྤང་རྟོགས་ཀྱི་ཡོན་ཏན་བསམ་གྱིས་མི་ཁྱབ་པར་བརྙེས་ཏེ། གྲུབ་པ་ཐོབ་ནས་སོང་ན་ཡང་སྒོའི་ཚེར་ཕུང་དེ་གཅོད་ལོང་མ་བྱུང་བ་ཡིན་གསུངས། དེ་ལྟ་བུ་ནི་བདག་ཅག་རྣམས་ལ་འོང་བའི་རེ་བའང་མེད་ན་ཡང༌། དེ་དང་ཆ་མཐུན་ལྟ་བུ་ཞིག་ཡོང་དགོས་པ་ཡིན། དེ་ལྟར་འཆི་བ་མི་རྟག་པའི་ཁྲིད་ངས་ད་ལྟར་འདིར་རྐང་གྲངས་ཙམ་ཞིག་གྲ་བསྒྲིགས་ནས། ལོང་བས་ཤིག་ཟིན་ལྟར་ཚིག་གཅིག་གཉིས་ཞུས་པ་ཙམ་མ་གཏོགས་ཅང་མེད་ན་ཡང༌། གཙོ་བོར་སོ་སོས་སྔོན་འགྲོའི་ཁྲིད་ཀུན་བཟང་བླ་མའི་ཞལ་ལུང༌། ཁམས་སྤྲུལ་རིན་པོ་ཆེའི་སྔོན་འགྲོའི་ཁྲིད། ཡོངས་འཛིན་འཇམ་དཔལ་དཔའ་བོའི་སྔོན་འགྲོའི་ཁྲིད། དེ་བཞིན་དུ་རྣལ་འབྱོར་གྱི་དབང་ཕྱུག་རྗེ་བཙུན་མི་ལ་བཞད་པ་རྡོ་རྗེའི་རྣམ་ཐར་དང་མགུར་འབུམ། རྒྱལ་དབང་གོང་མ་ཐམས་ཅད་ཀྱི་རྣམ་ཐར་དང་ཡིག་ཆ་དེ་ཚོ་ཐམས་ཅད་ལ་ཡག་པོ་གཟིགས་རྟོག་གནང་ནས་ཉམས་བཞེས་མཛད་དེ། འཆི་བ་མི་རྟག་པ་དེ་རྒྱུད་ལ་སྐྱེས་ན་མངོན་མཐོ་ངེས་ལེགས་ཀྱི་ཡོན་ཏན་ཐམས་ཅད་སྤུངས་པ་བཞིན་དུ་འབྱུང་ངེས་པ་ཡིན་གསུངས་པས། དེ་བཞིན་ཐུགས་ལ་འཇགས་པར་ཞུ།
ལས་རྒྱུ་འབྲས་ཀྱི་ཁྲིད་
ད་དེ་རིང་གི་སྐབས་སུ་བབ་པ། གསུམ་པ་ལས་རྒྱུ་འབྲས་ཀྱི་ཁྲིད་འཆད་པར་བྱེད་པ་དེ་ལ། ལས་འབྲས་ལ་ཡིད་ཆེས་བསྐྱེད་དགོས་པར་གདམས་པ། མི་དགེ་བའི་ལས་འབྲས་བསྟན་པ། དགེ་བའི་ལས་འབྲས་བསྟན་པ། འཇུག་ལྡོག་གི་སྤྱོད་པ་ལ་བསླབ་དགོས་པར་བསྟན་པ། སྤེལ་སྦྱངས་ཕྱོགས་ཙམ་བཤད་པ་དང་ལྔ་ལས། དེ་ལ་དང་པོ་ལས་འབྲས་ལ་ཡིད་ཆེས་བསྐྱེད་དགོས་པར་གདམས་པ་ནི། དེ་ཡང་དཔེར་ན། པི་པི་ལིང༌། ཏིག་ཏ་ལ་སོགས་པ་རོ་ཁ་བ་དང་ཚ་བའི་ས་བོན་ཞིག་བཏབ་པ་ཡིན་ན། དེ་ལ་འབྲས་བུ་དེ་ཡང་རོ་ཁ་བ་དང་ཚ་བའི་འབྲས་བུ་ཞིག་སྨིན་པ་མ་གཏོགས། མངར་བའི་འབྲས་བུ་གཏན་ནས་མི་སྨིན་པ་དང༌། དེ་བཞིན་དུ་ཀ་ར་དང་བུ་རམ་ལ་སོགས་པ་རོ་མངར་བའི་ས་བོན་ཞིག་བཏབ་པ་ཡིན་ན། དེ་ལ་འབྲས་བུ་དེ་ཡང་རོ་མངར་བ་ཞིག་མ་གཏོགས་རོ་ཁ་བ་སོགས་གོ་ལྡོག་ནས་གཏན་ནས་མི་སྨིན་པ་དང༌། དེ་བཞིན་དུ་འབྲས་ས་ལུ་ཞིག་མར་བཏབ་པ་ཡིན་ན༑ ཡར་ཡང་འབྲས་ས་ལུ་ཁོ་ན་མ་གཏོགས། ཀོ་ཊ་པ་ལ་ལྟ་བུ་མི་སྨིན་པ་དང༌། མར་ཀོ་ཊ་པ་ལ་བཏབ་པ་ལ། ཡར་འབྲས་བུ་ཀོ་ཊ་པ་ལ་ཁོ་ན་སྨིན་པ་མ་གཏོགས་འབྲས་ས་ལུ་ལ་སོགས་པ་གོ་ལྡོག་ནས་གཏན་ནས་མི་སྨིན་པ་དང༌། དཔེར་ན་འབྲུ་དོ་བོ་གཅིག་ཙམ་གྱི་ས་བོན་མར་བཏབ་པ་ཡིན་ན། དེའི་ནང་དུ་སྲན་མ་རྡོག་པོ་གཅིག་བྱུང་བ་ཡིན་ནའང༌། འབྲུ་དོ་བོ་དེ་ཕོན་ཆེ་དྲགས་པའི་དབང་གིས། ཤོ་འགྲོས། ཟླ་འགྲོས་ལ་སྲན་མ་དེ་ཡང་འབྲུ་གཞན་ལ་སྨིན་པ་ཡོང་གི་རེད་བསམ་ན། དེ་ལྟ་བུ་མ་ཡིན་པར་འབྲུ་གང་ཡིན་པ་དེ་དག་ཐམས་ཅད་དེ་བཞིན་དུ་སྨིན་ནའང༌། སྲན་མ་རྡོག་པོ་གཅིག་ཡོད་པ་དེའང་བསླུ་བ་མེད་པར་ཁོ་རང་གི་རང་འབྲས་སྲན་མ་ཁོ་རང་སྨིན་ཡོང་བ་མ་གཏོགས། དེ་འབྲུ་གཞན་ལ་འགྱུར་བ་གང་ཡང་མེད་པ་རེད། དེའི་ཕྱིར་ན་དེས་པས་ཞུས་པའི་མདོ་ལས་ཀྱང༌།
ས་བོན་མངར་བ་རྣམས་ལ་ནི། །འབྲས་བུ་མངར་བ་སྨིན་པར་འགྱུར། །ས་བོན་ཚ་བ་རྣམས་ལ་ནི། །འབྲས་བུ་ཚ་བ་སྨིན་པར་འགྱུར། །དཔེ་ཟླ་བྱས་པ་འདི་ཡིས་ནི། །དགེ་བའི་རྣམ་སྨིན་མངར་བ་དང༌། །སྡིག་པའི་རྣམ་སྨིན་ཚ་བ་རུ། །མཁས་པ་ཡིས་ནི་ཤེས་པར་བྱ། །ཞེས་གསུངས་པ་སྟེ། དེ་ཡང་ལས་དཀར་པོ་དགེ་བ་བྱས་པ་ལ་བརྟེན་ནས་འབྲས་བུ་དེ་ཡང་བདེ་བ་འབའ་ཞིག་བྱུང་བ་མ་གཏོགས། དཀར་པོ་དགེ་བ་བྱས་པ་ལ་བརྟེན་ནས་འབྲས་བུ་སྡུག་བསྔལ་མི་འབྱུང་བ་དང༌། དེ་བཞིན་དུ་རྒྱུ་ནག་པོ་སྡིག་པ་མི་དགེ་བ་བཅུ་ལ་སོགས་པ་ལས་ཚབས་ངན་པ་ཞིག་བསགས་པ་ཡིན་ན། དེ་ལ་བརྟེན་ནས་འབྲས་བུ་དེ་ཡང་སྡུག་བསྔལ་ཁོ་ན་བྱུང་བ་མ་གཏོགས། ནག་པོ་སྡིག་པ་མི་དགེ་བ་བསགས་པ་ལ་བརྟེན་ནས་འབྲས་བུ་བདེ་བ་སྨིན་པ་མེད་པས། དེའི་ཕྱིར་ན་མདོ་སྡེ་ལས་བརྒྱ་པ་ལས།
ལུས་ཅན་རྣམས་ཀྱི་བདེ་སྡུག་ནི། །ལས་རྣམས་ཡིན་པར་ཐུབ་པས་གསུངས། །ལས་རྣམས་ཀྱང་ནི་སྣ་ཚོགས་ལ། །དེ་ཡིས་འགྲོ་འདི་སྣ་ཚོགས་བྱས། །སྣ་ཚོགས་རྣམ་པར་འཁྱམས་ཤིང་འཇུག །ལས་ཀྱི་དྲྭ་བ་འདི་ཆེའོ། །ཞེས་གསུངས་པས། ལུས་ཅན་ཐམས་ཅད་ཀྱི་བདེ་བ་དང་སྡུག་བསྔལ་དེ་གང་ལ་བརྟེན་ནས་བྱུང་བ་རེད་ཟེར་ན། ལས་དགེ་སྡིག་གཉིས་ལ་བརྟེན་ནས་བྱུང་བ་ཡིན་ལ༑ སེམས་ཅན་འདི་དག་ཐམས་ཅད་ཀྱིས་རྒྱུ་དགེ་སྡིག་སོགས་ལས་བསགས་ཚུལ་རྣམ་པ་སྣ་ཚོགས་ཡོད་པ་ལ་བརྟེན་ནས་ཁམས་གསུམ་འཁོར་བའི་མར་དམྱལ་བ༑ ཡི་དྭགས། དུད་འགྲོ་སྟེ་ངན་སོང་གསུམ་དང༌། ཡར་མཐོ་རིས་ལྷ་དང་མི་ལ་སོགས་པའི་རྣམ་པ་སྣ་ཚོགས་དང༌། བདེ་བ་དང་སྡུག་བསྔལ་དང༌། བདེ་སྡུག་འདྲེས་མ་སོགས་རྣམ་པ་སྣ་ཚོགས་པ་འབྱུང་བ་ཡིན། འགྲོ་བ་རྣམ་པ་སྣ་ཚོགས་དེ་དག་ཀྱང་སོ་སོའི་ལས་རྣམ་པ་སྣ་ཚོགས་པའི་རྗེས་སུ་འབྲངས་ནས་དེ་ལ་འཁྱམས་ཤིང་འཇུག་པ་ན། དཔེར་ན། ཉ་དོལ་གྱི་ནང་དུ་ཚུད་པ་ལྟར་ལས་ཀྱི་དྲྭ་བའི་ནང་དུ་འཁོར་བའི་སེམས་ཅན་ཐམས་ཅད་ཚུད་དེ། ད་ལྟའི་བར་དུ་སྡུག་བསྔལ་མྱངས། ད་དུང་ཡང་མུ་མཐའ་མེད་པར་མྱང་རྒྱུ་ཡིན་པའི་ཕྱིར་ན། ལས་ཀྱི་དྲྭ་བ་འདི་ཆེའོ་ཞེས་གསུངས་པ་རེད། དེས་ན་ལས་དཀར་པོ་དགེ་བ་བསགས་པ་ལ་བརྟེན་ནས་འབྲས་བུ་བདེ་བ་འབྱུང་བ་དང༌། ལས་སྡིག་པ་མི་དགེ་བ་བསགས་པ་ལ་བརྟེན་ནས་འབྲས་བུ་སྡུག་བསྔལ་འབྱུང་བ་ལ་ཡིད་ཆེས་ངེས་པ་རྙེད་པར་བྱེད་པ་དང༌། དེ་བཞིན་དུ་སངས་རྒྱས་དཀོན་མཆོག །ཆོས་དཀོན་མཆོག །དགེ་འདུན་དཀོན་མཆོག་སྟེ། དཀོན་མཆོག་རིན་པོ་ཆེ་རྣམ་པ་གསུམ་ཡང་བསླུ་བ་མེད་པའི་སྐྱབས་དང༌། གཏན་གྱི་སྐྱབས་ཡིན་པར་ཡིད་ཆེས་བསྐྱེད་པ་དང༌། སྡུག་བསྔལ་བདེན་པ། ཀུན་འབྱུང་བདེན་པ། འགོག་པའི་བདེན་པ། ལམ་གྱི་བདེན་པ་སྟེ། བདེན་པ་བཞི་དང་བཅས་པའི་རྒྱུ་དང་འབྲས་བུ་ཡོད་པར་ལྟ་ཞིང༌། འཇིག་རྟེན་གྱི་ཁམས་སུ་དགྲ་བཅོམ་པ་སོགས་ཆོས་ནས་ཇི་སྐད་བཤད་པ་ལྟར་དུ་ཡོད་པར་ལྟ་བ་དང༌། ཡོད་པར་ཁས་ལེན་ཞིང་ཡིད་ཆེས་བྱེད་པ་དེ་ལ་ཡང་དག་པའི་ལྟ་བ་ཞེས་བྱ་བ་ཡིན་གསུང༌། ཡག་དག་པའི་ལྟ་བ་དེ་ཡང༌། ཆོས་ཐམས་ཅད་ཀྱི་གནས་ལུགས་རང་བཞིན་གྱིས་དྲི་མ་མེད་པ་འོད་གསལ་ཕྱག་རྒྱ་ཆེན་པོ་ལྟ་བུའམ། སྟོང་ཉིད་ཀྱི་དོན་ཇི་བཞིན་རྟོགས་པའི་ཡང་དག་པའི་ལྟ་བ་དེ། སྐབས་འདིར་མ་ཡིན་པར། ད་ལམ་ལས་འབྲས་ལ་ཡིད་ཆེས་ཚུལ་བཞིན་དུ་སྐྱེད་པར་བྱེད་པ་དེ་ལ། འཇིག་རྟེན་པའི་ཡང་དག་པའི་ལྟ་བ་ཞེས་པ་དེ་ཡིན། དེ་ལྟ་བུའི་ཡང་དག་པའི་ལྟ་བ་རྒྱུད་ལ་སྐྲུན་པར་བྱེད་དགོས་པ་ཡིན་གསུངས།
གཉིས་པ་མི་དགེ་བའི་ལས་འབྲས་བསྟན་པ་དེ་ལ། སྤྱིར་ལས་ཚུལ་དེ་བསམ་གྱིས་མི་ཁྱབ་པ་མང་པོ་ཡོད་དེ། འགྲོ་བ་སེམས་ཅན་གྱི་ཁམས་བསམ་གྱིས་མི་ཁྱབ་པ་མང་པོ་ཡོད་པ་དེ་ཙམ་དུ་ལས་ཀྱང་ཡོད་པས་མཐའ་གཅིག་ཏུ་ངོས་བཟུང་བ་དང༌། འཆད་པའང་དཀའ་བའི་རང་བཞིན་དུ་གྱུར་པ་ཡིན། དཔེར་ན་སོ་བྱང་སྔགས་གསུམ་ལ་ཆ་བཞག་ན་སོ་སོར་ཐར་པའི་སྤང་བྱ་ཕྲ་ཞིང་ཕྲ་བ་རྣམས་འཕགས་པ་དགྲ་བཅོམ་པ་ཤཱ་རིའི་བུ་དང༌། མོའུ་འགལ་གྱི་བུ་ལ་སོགས་པ་མ་གཏོགས་པར་སོ་སོ་སྐྱེ་བོས་སྤྱོད་ཡུལ་དུ་མ་གྱུར་པ་དང༌། བྱང་ཆུབ་སེམས་དཔའི་བསླབ་བྱ་ཕྲ་ཞིང་ཕྲ་བ་དེ། ས་ཆེན་པོ་ལ་རབ་ཏུ་བཞུགས་པའི་རྗེ་བཙུན་འཇམ་དཔལ་དབྱངས་དང༌། བྱང་ཆུབ་སེམས་དཔའ་འཕགས་པ་སྤྱན་རས་གཟིགས་དབང་ཕྱུག་ལ་སོགས་རྣམས་ཀྱི་སྤྱོད་ཡུལ་དུ་གྱུར་པ་མ་གཏོགས་པར། སངས་རྒྱས་ཀྱི་འཁོར་དུ་བཞུགས་པའི་ཉན་ཐོས་དགྲ་བཅོམ་པ་ཆེན་པོ་དེ་དག་གིས་ཀྱང་གསུང་དཀའ་བ་དང༌། མི་དགོངས་པའི་གནས་སུ་གྱུར་པ་དང༌། སྔགས་རྡོ་རྗེ་ཐེག་པའི་དམ་ཚིག་ས་མ་ཡ་བྱེ་བ་འབུམ་སྡེ་ཇི་སྙེད་ཅིག་ཡོད་པ་དེ་དག་ཐམས་ཅད་ནི། ཡང་དག་པར་རྫོགས་པའི་སངས་རྒྱས་ཉག་གཅིག་གི་སྤྱོད་ཡུལ་མ་གཏོགས་པར། ས་ཆེན་པོ་ལ་རབ་ཏུ་བཞུགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་གིས་ཀྱང་ཕྲ་ཞིང་ཕྲ་བ་དགོངས་དཀའ་བའི་གནས་སུ་གྱུར་པ་ཡིན། དེའི་ཕྱིར་ན་ལས་ཚུལ་བསམ་གྱིས་མི་ཁྱབ་པ་ཕྲ་ཞིང་ཕྲ་བ་དེ། ཐམས་ཅད་མཁྱེན་པ་རྒྱལ་བ་ཤཱཀྱ་ཐུབ་པ་ལྟ་བུ་ཁོ་ནའི་སྤྱོད་ཡུལ་མ་གཏོགས་པར། ང་རང་ཚོ་སོ་སོ་སྐྱེ་བོ་རྣམས་ཕར་ཞོག །ས་ཆེན་པོ་ལ་རབ་ཏུ་བཞུགས་པའི་བྱང་ཆུབ་སེམས་དཔའ་ལ་སོགས་པ་རྣམས་ཀྱིས་ཀྱང་སྤྱོད་ཡུལ་དུ་མ་གྱུར་པར་གསུངས་ཏེ། རྒྱལ་སྲས་ཆེན་པོ་ཞི་བ་ལྷའི་ཞལ་ནས། ལས་ཚུལ་བསམ་གྱིས་མི་ཁྱབ་པ། །ཐམས་ཅད་མཁྱེན་པ་ཁོ་ནས་མཁྱེན། །ཞེས་གསུངས་པ་ཡིན། འོན་ཀྱང༌། དེ་ལས་ཆེ་ལོང་བསྡུས་ནས་ནི། །དགེ་དང་མི་དགེ་བཅུར་གསུངས་སོ། །ཞེས་པས། རྒྱལ་བ་ཤཱཀྱ་ཐུབ་པ་དེ་ཉིད་གདུལ་བྱ་འདུལ་བ་ལ་ཐབས་མཁས་ཤིང༌། ཐུགས་རྗེ་ཆེ་བའི་དབང་གིས། ལས་ཚུལ་བསམ་གྱིས་མི་ཁྱབ་པ་དེ་དག་ལས། སྙིང་པོ་ལྟ་བུའམ་ཆེ་ལོང་ཙམ་ཞིག་ཚུར་བསྡུས་ནས། ལས་ནག་པོ་སྡིག་པ་མི་དགེ་བའི་ཆ་གང་ཡིན་པ་དེ་དག་ཐམས་ཅད་བསྡུས་པ་ལ། མི་དགེ་བ་བཅུ་ཞེས་བྱ་བ་ཞིག་བཞག །དཀར་པོ་དགེ་བའི་ཆ་གང་ཡིན་པ་དེ་དག་ཐམས་ཅད་བསྡུས་ཏེ། དགེ་བ་བཅུ་ཞེས་བྱ་བ་ཞིག་བཞག །མི་དགེ་བ་བཅུ་དེ་ཕར་སྤངས་ནས་དེའི་ལྡོག་ཕྱོགས་ལ་དགེ་བ་བཅུ་དེ་གྲུབ་པ་ཡིན།
དེ་ལྟ་བུའི་དགེ་དང་མི་དགེ་བཅུའི་རྣམ་གཞག་ལས། ད་ལམ་གྱི་སྐབས་སུ་བབ་པ་ནི། ནག་པོ་སྡིག་པ་མི་དགེ་བཅུ་ཞེས་བྱ་བ་དེ་དག་གི་གོ་དོན་ཙམ་ཞིག་ཞུ་བར་བྱེད་པ་ལ། དེ་ཡང་ལུས་ཀྱི་སྒོ་ནས་སྲོག་གཅོད་པ་དང༌། མ་བྱིན་པ་ལེན་པ་དང༌། འདོད་པས་ལོག་པར་གཡེམ་པ་དང་གསུམ། ངག་གི་སྒོ་ནས་རྫུན། ཕྲ་མ། ཚིག་རྩུབ། ངག་འཁྱལ་ཏེ་བཞི། ཡིད་ཀྱི་སྒོ་ནས་བརྣབ་སེམས། གནོད་སེམས། ལོག་ལྟ་སྟེ་བསྡོམས་པས་མི་དགེ་བཅུའོ། །འོ་དེ་ལ་དང་པོ་ལུས་ཀྱི་སྒོ་ནས་སྲོག་གཅོད་པ་ལྟ་བུ་ཞིག་ལ་ཆ་མཚོན་ན། དེ་ལ་ནང་གསེས་སུ་དབྱེ་བ་ལ། འདོད་ཆགས་ཀྱི་སྒོ་ནས་སྲོག་གཅོད་པ་དང༌། ཞེ་སྡང་གི་སྒོ་ནས་སྲོག་གཅོད་པ་དང༌། གཏི་མུག་གི་སྒོ་ནས་སྲོག་གཅོད་པ་དང་གསུམ། དང་པོ་འདོད་ཆགས་ཀྱི་སྒོ་ནས་སྲོག་གཅོད་པ་ནི། དཔེར་ན་འདོད་ཆགས་ཀྱིས་ཀུན་ནས་བསླངས་ཏེ། མཆེ་བ་འདོད་པའི་ཆེད་དུ་གླང་པོ་ཆེ་གསོད་པ་ལྟ་བུ་དང༌། མུ་ཏིག་འདོད་པའི་ཆེད་དུ་ཉ་ཕྱིས་གསོད་པ་ལྟ་བུ་དང༌། དེ་བཞིན་དུ་པགས་པའི་ཆེད་དུ་སྟག་དང་གཟིག་དང་ཝ་དང་སྲམ་ལ་སོགས་པ་གསོད་པ་ལྟ་བུ་དང༌། རྭ་ཅོ་འདོད་པའི་ཆེད་དུ་ཤ་བ་སོགས་གསོད་པ་ལྟ་བུ་དང༌། ཤ་ཟ་འདོད་པ། ཁྲག་འཐུང་འདོད་པ། རུས་པ་མུར་འདོད་པ། པགས་པ་གྱོན་འདོད་པ་དེ་ཚོའི་དོན་དུ་ར་དང་ལུག་དང་འབྲི་དང་གཡག་དང་མ་ཧེ་ལ་སོགས་པ་གསོད་པ་ལྟ་བུ་སྟེ། དེ་ནི་འདོད་ཆགས་ཀྱི་སྒོ་ནས་སྲོག་གཅོད་པ་ཞེས་བྱ་བ་དང༌། ཞེ་སྡང་གི་སྒོ་ནས་སྲོག་གཅོད་པ་ནི། དཔེར་ན༑ དགྲ་ཕན་ཚུན་འཐབ་རྩོད་བྱེད་པའི་སྐབས། གཅིག་གིས་གཅིག་ལ་ཞེ་སྡང་ཤུགས་དྲག་པོས་ཀུན་ནས་བསླངས་ཏེ། ཕར་ཚུར་གསོད་རེས་བྱེད་པ་ལྟ་བུ་དང༌། སྟག་དང་གཟིག་དང་སྤྱང་ཀི་ལ་སོགས་པའི་གཅན་གཟན་མ་རུངས་པ་རྣམས་ཀྱིས་ར་དང་ལུག་ལ་སོགས་པ་གསོད་པའི་གནས་སྐབས་སུ། མེ་མདའ་སོགས་ཁྱེར་ཏེ་ཞེ་སྡང་དང་བཅས་པས་གསོད་པ་ལྟ་བུ་དང༌། མ་ཟད་ཤན་པ་སྡིག་ཅན་འདི་ཚོས། ར་ལུག་ལ་སོགས་པ་གསོད་པའི་གནས་སྐབས་སུ། དབུགས་ཆད་རྒྱུ་ལ་ཏོག་ཙམ་དཀའ་ལས་ཁག་པོ་འདྲ་བྱུང་ན། ཤན་པ་དེ་ཚོས་ད་དུང་ཡང་ཞེ་སྡང་ལངས་ནས་འདི་ལ་ཤི་རྒྱུ་ཡང་མི་འདུག་ཟེར་ནས། དྲག་ཤུལ་དང་བཅས་པར་གསོད་པ་ལྟ་བུ་སྟེ། དེ་ཚོ་ནི་ཞེ་སྡང་གི་སྒོ་ནས་སྲོག་གཅོད་པ་ཞེས་བྱ་བ་དང༌། གཏི་མུག་གི་སྒོ་ནས་སྲོག་གཅོད་པ་ནི། དཔེར་ན། འཚེ་བ་ཆོས་སུ་སྨྲ་བ་ཀླ་ཀློའི་ཆོས་ལུགས། །ཞེས་ཟེར་བ་ལྟར། ཀླ་ཀློ་དང༌། མུ་སྟེགས་པ་འགའ་ཞིག་གིས་སྲོག་བཅད་པ་ལ་ཉེས་པ་མེད་པར་མ་ཟད་ཕན་ཡོན་ཡོད་ཟེར་བ་ལྟ་བུ་དང༌། བོན་པོ་འདི་ཚོས་མི་འགངས་ཆེན་ན་བའི་སྐབས། དེའི་ཞབས་བརྟན་ལ་འབྲི་བརྒྱ་དང༌། གཡག་བརྒྱ་དང༌། ལུག་བརྒྱ་ལ་སོགས་པ་དེ་འདྲ་གསོད་པའི་གྲ་བསྒྲིགས་བྱས་པའི་ལོ་རྒྱུས། རྗེ་བཙུན་མི་ལ་རས་པའི་རྣམ་མགུར་གྱི་ནང་དུ་ཡོད་པ་ལྟ་བུ་དང༌། དེ་བཞིན་དུ་དམར་མཆོད་བྱེད་པ་ལ་སོགས་པ་འདི་ཚོས་སྲོག་བཅད་ན་ཉེས་པ་མེད་པ་ཙམ་དུ་དགེ་བ་རུ་རྩི་བ་ལྟ་བུ་དང༌། དེ་འདྲ་མ་ཡིན་པར་ང་རང་ཚོས་ཀྱང་དངོས་སུ་གསོད་དགོས་མ་དྲན་ན་ཡང་རྐང་འོག་དང་ལག་འོག །འགྲོ་ཞོར་དང་འདུག་ཞོར། ཐབས་ལ་མེ་ཤིང་ལ་སོགས་པ་བུས་པའི་གནས་སྐབས་སུ་རང་བཞིན་གྱིས་སེམས་ཅན་གྱི་སྲོག་ལ་གནོད་པ་མང་པོར་འགྱུར་འགྲོ་བ་ལྟ་བུ་རེད། དེ་ཚོ་ཐམས་ཅད་ནི་གཏི་མུག་གི་སྒོ་ནས་སྲོག་གཅོད་པ་ཞེས་བྱ་བ་དེ་ཡིན། དེ་ལྟར་སྲོག་གཅོད་པ་ནི།
སྲོག་གཅོད་གོང་ན་སྡིག་གཞན་མེད། །མི་དགེ་བཅུ་ལས་ལོག་ལྟ་ལྕི། །ཞེས་གསུངས་པ་ལྟར་སྲོག་གཅོད་པའི་གོང་ན་སྡིག་པ་གཞན་མེད་པ་ཡིན། དེ་ཡང་དམྱལ་བ་མནར་མེད་དུ་སྐྱེས་པའི་སེམས་ཅན་སོགས་དམྱལ་བའི་སྡུག་བསྔལ་མི་བཟོད་པ་ལ་བརྟེན་ནས་ཤི་བ་ལ་སྨོན་པ་དང༌། ཤི་བ་ལ་མི་འཇིགས་པ་དང༌། ཤི་བ་འདམ་པ་མ་གཏོགས། གཞན་སེམས་ཅན་ག་ཚོད་ཐབས་སྐྱོ་བོ་ཡོད་ན་ཡང༌། འཚོ་བའི་སྲོག་འདི་ཆད་པ་ལ་ནི་སུ་ཡང་མི་དགའ། གསོན་པ་ལ་ནི་ཐམས་ཅད་དགའ་བས། དེ་ལྟར་གཅེས་པའི་སྲོག་དེ་དབང་མེད་གཞན་དག་གིས་བཅད་པ་དེ་ལས་ཉེས་པ་ཆེ་བ་ཞིག་འཇིག་རྟེན་གྱི་ཁམས་དུ་མི་སྲིད་པ་ཡིན། དེའི་ཕྱིར་ན་སེམས་ཅན་གཅིག་གི་སྲོག་བཅད་ན། བར་གྱི་བསྐལ་བ་གཅིག་ཏུ་དམྱལ་བ་རུ་སྐྱེ་དགོས་པར་མདོ་དྲན་པ་ཉེར་བཞག་ལས་གསུངས་པ་དང༌། དེར་མ་ཟད་སེམས་ཅན་གཅིག་གི་སྲོག་བཅད་ན་སྲོག་ལན་ལྔ་བརྒྱ་རེ་འཇལ་དགོས་པ་ཡང་གསུངས། འཕགས་པའི་ས་ལ་གནས་པ་ཞིག་ཡིན་ནའང་སྲོག་ལན་འཇལ་དགོས་པའི་གཏམ་རྒྱུད་ཡོད། དེའི་ཚུལ་ཡང་སྔར་རྒྱལ་པོ་བདེ་སྤྱོད་ཀྱི་བུ་ལ་མ་ཡིས་རིན་པོ་ཆེའི་གོས་སྲུབས་མེད་པ་རིན་ཐང་དང་བྲལ་བ་ཞིག་སྤྲད་ནས། དེ་ཁྱོད་རང་གིས་གོན་ཟེར་བས། བུ་དེས་ནམ་ཡང་གོས་དེ་མ་གྱོན་པར་བསྡུས་ནས་བཞག །དེའི་སྐབས་སུ་མས། ངས་ཁྱོད་ལ་སྤྲད་པའི་གོས་དེ་ནམ་ཡང་མི་གོན་པ་གང་ཡིན་ཟེར་དུས། ང་མ་འོངས་པ་ན་རྒྱལ་པོ་བྱེད་པའི་གནས་སྐབས་སུ་གོན་རྒྱུ་ཡིན་ཟེར་བས། མས་ཁྱོད་ལ་རྒྱལ་པོ་བྱེད་པའི་དུས་སྐབས་མེད། ཁྱོད་རང་གི་ཅོ་ཅོ་མང་པོ་ཡང་རྒྱལ་པོ་བྱེད་དགོས་བསམ་ན་ཡང༌། ཡབ་རྒྱལ་པོ་དགོངས་པ་མ་རྫོགས་པས། རྒྱལ་པོ་མ་བྱུང་བར་ཤི་ཚར་བ་ཡིན་ཟེར་དུས། འོ་ན་དེ་ལ་ཐབས་ཤེས་འདྲ་བོ་གང་ཡང་མེད་དམ་ཟེར། མས་ཐབས་ཤེས་གཅིག་ཡོད་རེད། དེ་གང་ཡིན་ཟེར་ན། དཔལ་མགོན་འཕགས་པ་ཀླུ་སྒྲུབ་དང་ཡབ་རྒྱལ་པོ་གཉིས་ཚེ་སྒྲུབ་མཉམ་དུ་བསྒྲུབས་པ་ཡིན་པས། འཆི་མེད་ཚེའི་རིག་འཛིན་བརྙེས་ཚར་བ་རེད། མགོན་པོ་ཀླུ་སྒྲུབ་ལ་གྲོངས་རྒྱུ་མེད་པ་ལྟར་དུ་ཡབ་ལའང་གྲོངས་རྒྱུ་མེད། འོན་ཀྱང་མགོན་པོ་ཀླུ་སྒྲུབ་དེ་བྱང་ཆུབ་སེམས་དཔའ་ཡིན་པས། ཁོང་ལ་དབུ་དེ་བསླངས་ནས་གནང་བ་ཡིན་ན་ཁྱོད་ཀྱི་ཡབ་ཀྱང་གྲོངས་པ་རེད། ཡབ་འདས་ན་ཁྱོད་རང་རྒྱལ་པོ་བྱེད་རྒྱུ་མ་གཏོགས། གཞན་ནམ་ཡང་ཡོང་གི་མ་རེད་ཟེར་བས། འཇིག་རྟེན་ཁམས་སུ་མི་འདོད་པ་ཅན་ཐམས་ཅད་ཀྱིས་མི་བྱ་བ་ནི་ཅི་ཡང་མེད་པས། རང་རྒྱལ་པོ་བྱེད་འདོད་ཀྱིས་ཀུན་ནས་བསླངས་ཏེ། མགོན་པོ་ཀླུ་སྒྲུབ་ཀྱི་དྲུང་དུ་བཅར་ནས། བདག་ལ་དབུ་དེ་གསོལ་རས་གནང་བར་ཞུས་པའི་སྐབས། མགོན་པོ་ཀླུ་སྒྲུབ་ནི་བྱང་ཆུབ་སེམས་དཔའ་ཆེན་པོ་ཡིན་པས་ཁྱོད་རང་གིས་བཅད་ནས་ཁུར་གསུངས་པས། ཁོས་རལ་གྲི་སོགས་མཚོན་ཆ་གང་དང་ཅི་བརྒྱབ་ནའང་ཉི་མའི་འོད་ཟེར་ལ་བྱ་བ་བཞིན་དུ་ཕར་ཡང་ཐལ་ཐལ། ཚུར་ཡང་ཐལ་ཐལ་སོང་བ་མ་གཏོགས་དབུ་ནམ་ཡང་ཆད་མ་ཐུབ། དེ་དུས་མགོན་པོ་ཀླུ་སྒྲུབ་ཀྱིས། ངས་མཚོན་ཆས་སྲོག་བཅད་པའི་སྲོག་ལན་དེ། སྐྱེ་བ་ལྔ་བརྒྱའི་གོང་ནས་བྱང་ཚར་ནས་མེད། ངས་རྩྭ་ཀུ་ཤ་ཞིག་འཐུ་བའི་སྐབས་སུ་སྲིན་འབུ་ཞིག་ཤི་བའི་སྲོག་ལན་དེ་ད་ལྟར་སྦྱོང་མ་ཐུབ་པར་ཡོད་པས། ཁྱོད་རང་མགོ་དགོས་ན་རྩྭ་ཀུ་ཤ་ཞིག་གིས་བཅད་ན་ཐུབ་གསུངས་པས། ཁོས་རྩྭ་ཀུ་ཤ་ཞིག་བཟུང་ནས་མགུལ་ལ་བརྒྱབ་པའི་སྐབས་སུ་བྲུལ་གྱིས་ཆད་དེ།
ང་ནི་འདི་ནས་བདེ་བ་ཅན་དུ་འགྲོ། །ཕྱི་ནས་ལུས་འདི་ལ་ཡང་འཇུག་པར་འགྱུར། །ཞེས་དབུ་ཆད་པའི་སྐེ་རྩ་ནས་སྒྲ་དེ་གྲག །དེ་ནས་དབུ་དེ་རྒྱལ་པོ་བདེ་སྤྱོད་ཀྱི་བུས་པང་དུ་ཁྱེར་ནས་མར་ཡོང་བའི་ལམ་ནས། གནོད་སྦྱིན་སོགས་ཀྱིས་ཕྲོགས་ནས་ཁུར་རྒྱུ་མ་བྱུང་བ་རེད། དེ་ཡང་དབུ་དེ་ཕྱོགས་གཅིག་ཏུ་ལུས། སྐུ་གཟུགས་དེ་ཕྱོགས་གཅིག་ཏུ་ལྷག་ནས་ཡོད་པ་དེ། ས་དང་རྡོ་ཡི་རང་བཞིན་དུ་བྱིན་གྱིས་རླབས་པས། ལོ་རེ་རེ་བཞིན་དུ་དབུ་དང་སྐུ་གཟུགས་གཉིས་ཇེ་ཉེ་ཇེ་ཉེར་སོང་ནས། མཐར་ལྷོ་ཕྱོགས་དཔལ་གྱི་རི་ལ་དབུ་དེ་སྐུ་གཟུགས་ལ་འབྱར་ནས། སླར་ཡང་མགོན་པོ་ཀླུ་སྒྲུབ་ཡར་བཞེངས་ཏེ་བསྟན་པ་དང་སེམས་ཅན་གྱི་དོན་མཛད་གསུངས་པའི་ལུང་བསྟན་ཡོད་པ་རེད། དེ་ལྟ་བུའི་ས་བརྒྱད་པ་ལ་བཞུགས་པའི་དཔལ་མགོན་འཕགས་པ་ཀླུ་སྒྲུབ་ལྟ་བུ་ལའང་སྲོག་བཅད་པའི་སྲོག་ལན་དེ་ལྟར་འཇལ་དགོས་ཀྱི་ཡོད་ན། ང་རང་ཚོ་རྣམས་ལ་སྨོས་མ་དགོས་པ་རེད། དེ་ཙམ་དུ་མ་ཟད་མི་ཚང་ཆེན་པོ་འདི་ཚོ་ལ་རྟ་དང༌། དྲེལ་དང༌། བ་ཕྱུགས་དང༌། གླང་གོག་དང༌། འབྲི་དང༌། གཡག་དང༌། མ་ཧེ་དང༌། ར་དང༌། ལུག་ལ་སོགས་པ་མང་པོ་ཡོད་པ་འདི་ཐམས་ཅད་ཀྱང་མི་ཚང་རང་ཉིད་ལ་བརྟེན་པ་ཡིན་པས། འདི་ཚོ་ཐམས་ཅད་ཕར་ཚུར་འགྲོ་བའི་གནས་སྐབས་སུ། རྐང་འོག་དང༌། ལག་འོག་ལ་ཉ་དང་ལྕོང་མོ་དང༌། སྦལ་པ་དང༌། སྡོམ་དང༌། སྡིག་པ་དང༌། གྲོག་མ་དང༌། འབུ་ལ་སོགས་པ་བསད་པ་བསམ་གྱིས་མི་ཁྱབ་པ་ཡོད་པ་དང༌། དེའི་ནང་ནས་ལུག་འདི་ནི། སྡེར་མོ་ཤིན་ཏུ་རྣོ་བ་ཡིན་པས་ལུག་སྟོང་ཕྲག་རེ་ཙམ་ས་ལ་ཁ་གྲམ་ནས་འགྲོ་བའི་དུས། ལུག་རེ་རེའི་རྐང་འོག་དང་ལག་འོག་ཏུ་འབུ་སྲིན་བསམ་གྱིས་མི་ཁྱབ་པ་གསོད་འགྲོ་བ་དང༌། རྩྭ་དང་མཉམ་དུ་ཁ་ལ་ཟ་བ་དང༌། ལུག་ལ་ཤིག་བརྒྱབ་པའི་གནས་སྐབས་སུ་ལུག་རེ་རེའི་རྒྱབ་ལ་ཤིག་དུང་ཕྱུར་རེ་ཡང་ཡོད་པར་གསུངས་པས་དེ་ཚོ་ནི་བལ་བྲེག་པའི་དུས་སུ། ཤིག་ཁ་ཤས་སྐེད་པ་བཅད། ཁ་ཤས་མགོ་བཅད་པ་དང༌། བལ་གཅུ་བའི་སྐབས་ཐམས་ཅད་དབུགས་སུབ་ནས་ཤི་བ་སོགས་འབྱུང་བ་ཡིན། དེ་ལྟ་བུའི་ཉེས་པ་དེ་ཡང་ཕལ་ཆེར་བདག་པོ་དེ་ཉིད་ཀྱི་སྟེང་དུ་ཚུར་བབ་ཡོང་བ་ཡིན་པས། ལུག་བརྒྱ་རེ་ཡོད་པའི་གང་ཟག་དེ་དམྱལ་བར་ཐེངས་གཅིག་ངེས་པར་མ་འགྲོ་ན་ཐབས་མེད་པ་ཡིན་ཞེས་གསུངས་ཡོད་པ་རེད། དེ་ལྟར་སྲོག་གཅོད་པ་དེ་ལ་ཡང༌།
དམག་ལ་སོགས་པར་དོན་གཅིག་ཕྱིར། །ཐམས་ཅད་བྱེད་པ་པོ་བཞིན་ལྡན། །ཞེས་གསུངས་པས། དཔེར་ན། མི་མང་པོ་ཞིག་གིས་མཉམ་དུ་རུབ་སྟེ། མི་གཅིག་བསད་པ་ཡིན་ན། མི་མང་པོ་དེ་ལ་ཉེས་པ་ཆ་མཉམ་དུ་བབ་པ་རེད། དེ་ཡང་ཤེལ་དཀར་མངའ་ཞབས་གཅིག་ཏུ་བསྡོམས་ནས། སྒང་དཀར་ཨེམ་ཆི་གཅིག་བསད་པ་དེ་ལ་ཆ་བཞག་ན། མི་སྒང་དཀར་ཨེམ་ཆི་གཅིག་མ་གཏོགས་མ་བསད་ན་ཡང༌། ཤེལ་དཀར་མངའ་ཞབས་ཀྱི་རྒན་པོ་སོགས་མི་དྲུག་ཅུ་འཛོམས་ནས་ཚང་མས་མཉམ་དུ་གྲོས་བསྡུར་གྱི་ཐོག་ནས་བསད་པ་ཡིན་པས། མི་དྲུག་ཅུ་པོ་རེ་རེའི་ཐོག་ལ་ཨེམ་ཆི་རེ་རེ་བསད་པའི་ཉེས་པ་ཆ་ཚང་བ་རེ་བབ་འོང་བ་རེད། འོ་དེའི་ཕྱིར་ན་སྲོག་གཅོད་པ་ནི་ཉེས་པ་བསམ་གྱིས་མི་ཁྱབ་པའི་ཆེན་པོ་ཡིན་པས་ཅི་ནུས་སུ་སྤང་བའི་ཐབས་ལ་འབད་དགོས་པ་ཡིན་གསུངས།
གཉིས་པ་མ་བྱིན་ལེན་པ་དེ་ལ། འཇབ་བུས་མ་བྱིན་ལེན་པ་དང༌། དབང་གིས་མ་བྱིན་ལེན་པ་དང༌། གཡོ་སྒྱུས་མ་བྱིན་ལེན་པ་དང་གསུམ། དེའི་དང་པོ་འཇབ་བུས་མ་བྱིན་ལེན་པ་ཟེར་ན། འཇབ་ནས་རྐུ་མ་རྐུ་བ་སྟེ། མཉམ་ཆུང་ཆུང་གིས་བདག་པོའི་མ་ཚོར་བར་གསངས་ནས་ག་ལེར་འོང་སྟེ། རང་ལ་དགོས་པའི་ཅ་ལག་དེ་ཁྱེར་ནས་ལོག་འགྲོ་བ་དེ་ཚོ་ལ་ཟེར་བ་རེད། དབང་གིས་མ་བྱིན་ལེན་པ་ཟེར་ན༑ དཔེར་ན། གཞུང་གི་ཁྲལ་ལ་སོགས་པ་དེ་ཚོ་དངོས་གནས་དྲང་གནས་རྒྱལ་ཁབ་ཀྱི་འགྲོ་ལུགས་དང་མཐུན་པ། ཁྲིམས་ལུགས་དང་མཐུན་པ་ཞིག་ཡིན་ན་དམིགས་བསལ་མ་གཏོགས། དེ་འདྲ་མ་ཡིན་པར་དཔོན་པོ་ཐམས་ཅད་ཀྱིས་མི་སེར་ཉམ་ཆུང་དེ་ཚོའི་ལག་ནས། ཐོབ་ཐང་གང་ཡང་མེད་བཞིན་སྙད་བརྐོ་མང་པོ་བྱས་ཏེ། འབྲུ་དང༌། བལ་དང༌། མར་དང༌། ཤ་ལ་སོགས་པ་གང་མང་མང་བཙན་དབང་གི་སྒོ་ནས་ཡར་ལེན་འགྲོ་བ་ལྟ་བུ་དང༌། དེ་བཞིན་དུ་ཇག་པ་དེ་ཚོས་བཅོམ་ནས་འཇིགས་སྣང་དངངས་སྐྲག་དང་བཅས་པར་ཕངས་བཞིན་དུ་གཞན་གྱི་ནོར་ཐམས་ཅད་ཁྱེར་ནས་འགྲོ་བ་དེ་ཚོ་ནི། དབང་གིས་མ་བྱིན་ལེན་པ་ཞེས་བྱ་བ་ཡིན། གཡོ་སྒྱུས་མ་བྱིན་ལེན་པ་ཞེས་བྱ་བ་ནི། དེ་ཡང་སྤྱིར་གཡོ་སྒྱུ་ནི་རང་རྒྱལ་ཐབས་དང༌། གཞན་ཕམ་ཐབས་གཉིས་ཀྱིས་ཀུན་ནས་བསླངས་ཏེ། བྲེ་ལོག་དང༌། སྲང་ལོག་ལ་སོགས་པ་བཙུགས་པ་སྟེ། འབྲུ་ཞིག་ཡིན་ན་ཕར་འཚོང་བའི་གནས་སྐབས་སུ་བྲེ་ཆུང་ཆུང་བཙུགས། ཚུར་ཉོ་བའི་གནས་སྐབས་སུ་བྲེ་ཆེན་པོ་བཙུགས་པ་དང༌། མར་ཞིག་ཡིན་ན་ཕར་འཚོང་བའི་སྐབས་སུ་ཉ་ག་ཆུང་ཆུང་དེ་ལ་བཙོང༌། ཚུར་ཉོ་བའི་སྐབས་སུ་ཆེན་པོ་དེ་ལ་ཉོ་བ་ལ་སོགས་པས་གཞན་མགོ་བོ་བསྐོར་ཏེ། དེའི་ཐོག་ནས་རང་ལ་ཚུར་ཁེ་བཟང་ག་ཚོད་ཐོབ་པ་དེ་ནི། གཡོ་སྒྱུས་མ་བྱིན་ལེན་པ་ཞེས་བྱ་བ་རེད། ད་ལྟའི་གནས་སྐབས་སུ་ཚོང་བྱེད་པ་འདི་ཚོ་ཐམས་ཅད་ནི། སོ་སོའི་འཇོན་ཐང་གི་ཐོག་ནས་བྱུང་སྙམ་པ་མ་གཏོགས་རྐུན་མ་རྐུས་པའི་བསམ་པ་མེད་ཅིང༌། གཞན་གྱིས་ཀྱང་ཚོང་པ་ཟེར་བ་མ་གཏོགས་རྐུན་མ་ཞེས་མི་ཟེར་ཡང༌། དོན་དུ་ཚོང་པ་དེ་རྐུན་མ་དང་འདྲ་བ་རེད། ཚོང་བྱེད་ཕྱིན་ཆད་རང་རྒྱལ་ཐབས་དང༌། གཞན་ཕམ་ཐབས་ཀྱིས་ཀུན་ནས་བསླངས་ཏེ། གཡོ་སྒྱུ་དང་མ་འདྲེས་པ་མེད་པས། དེའི་ཐོག་ནས་ཁེ་བཟང་ག་ཚོད་ཐོབ་པ་དེ། བརྐུས་པ་དང་ཁྱད་པར་གང་ཡང་མེད་གསུངས། དེ་ཡང་ཚོང་འདི་ལ་འདོད་ལོག་དང༌། ལོག་ལྟ་གཉིས་ཙམ་མ་གཏོགས། མི་དགེ་ཕལ་ཆེར་ཚང་གི་ཡོད་ཅེས་སྔོན་གྱི་བླ་མ་རྣམས་ཀྱིས་ཀྱང་གསུངས་པ་རེད། འོན་ཀྱང་འདོད་ལོག་དང་ལོག་ལྟ་གཉིས་ཀྱང་མི་ཚང་བའི་ངེས་པ་མེད། དཔེར་ན། སྲོག་གཅོད་པ་ལྟ་བུར་ཆ་མཚོན་ན། བཙོང་རྒྱུ་དེ་རའམ་ལུག་ཅིག་ཡིན། དེ་ཤན་པ་ཞིག་ལ་བཙོངས་ན་དེ་མ་ཐག་ཏུ་གསོད་འགྲོ་བས་སྲོག་གཅོད་པའི་ཉེས་པའང་ཚང༌། རང་རྒྱལ་གཞན་ཕམ་གྱིས་ཀུན་ནས་བསླངས་ཏེ་གཡོ་སྒྱུ་དང་ལྡན་པས་མ་བྱིན་ལེན་པ་ཚང༌། རྫུན་སྨྲ་བ་ཡང་ཚང་སྟེ། རང་གིས་སྒོར་མོ་ལྔ་བཅུ་ཙམ་ཞིག་མ་གཏོགས་མ་སྤྲད་ནའང༌། འདི་ཉོ་དུས་རང་ནས་སྒོར་མོ་བརྒྱ་ཐམ་པ་སྤྲད་པ་ཡིན་ཟེར་བ་སོགས་དང༌། ད་ཅི་མི་ཞིག་གིས་སྒོར་མོ་ལྔ་བཅུ་མ་གཏོགས་སྤྲད་ཀྱི་མིན་ཟེར་ན་ཡང་མི་གཞན་ཞིག་དང་འཕྲད་དུས། ད་ཅི་མི་ཞིག་གིས་སྒོར་མོ་བརྒྱ་དང་ལྔ་བཅུ་སྤྲད་ཟེར་ཡང་ངས་གཏང་རྒྱུ་མ་བྱུང༌། ད་ཁྱོད་རང་བརྒྱ་ཐམ་པ་ཡོད་ན་ཁུར་ཟེར་བ་སོགས་སྐྱག་རྫུན་མང་པོ་བཤད་པ་ཡིན། ཕྲ་མ་ཡང་ཚང་སྟེ། ཚོང་རྒྱག་མཁན་གཉིས་ཚོང་འགྲིག་གི་ཡོད་ན། ཚོང་ཟོག་དེ་རང་ལ་མཁོ་ཚེ། ཚོང་པ་གཉིས་ཀྱི་བར་ལ་ཁོས་དེ་ལ་སྒོར་མོ་བཅུ་ཙམ་མ་གཏོགས་སྤྲད་ཡོད་ཀྱི་མ་རེད། ཁྱོད་རང་ལ་སྒོར་མོ་ཉི་ཤུ་རྩ་ལྔ་ཡིན་ཟེར་བས་མགོ་སྐོར་བཏང་བ་རེད་ཟེར་ནས་ཕྲ་མ་བཅུག་པ་ལྟ་བུ་དང༌། ཚིག་རྩུབ་ཀྱང་ཚང་བས། ཚོང་རྒྱག་པའི་གནས་སྐབས་སུ་རང་རྒྱལ་ཐབས་དང་གཞན་ཕམ་ཐབས་ཁོ་ན་ཡིན་པས། ཞར་དང་ཞོར་ལ་ཚིག་རྩུབ་པ་ནི་མང་པོ་འབྱུང་བ་ཡིན། ངག་འཁྱལ་ཡང་ཚང་སྟེ། རང་ཉོ་དགོས་བསམ་པ་མེད་ན་ཡང་ཁྱོད་ཀྱི་འདི་ལ་ག་ཚོད་བྱེད་ཀྱི་ཡིན། ངས་གཅིག་བྱས་ན་ཉོ་མདོག་མདོག་འདྲ་བ་བྱས། བཙོང་དགོས་བསམ་པ་མེད་ནའང༌། འདི་ཁྱོད་རང་ཉོ་ན་བཙོང་ཆོག་ལ་སོགས་པ་དེ་ག་ཙམ་མང་པོ་ལབ་པ་ཡིན། བརྣབ་སེམས་ཀྱང་ཚང་སྟེ། ཕ་རོལ་པའི་ཚོང་རྫས་དེ་རང་ཉིད་ལ་བྱུང་ན་བསམ་པའི་འདོད་པའི་ཀུན་ནས་བསླངས་པ་དང༌། གནོད་སེམས་ཀྱང་ཚང་སྟེ། ཚོང་པ་འདྲ་མཉམ་གཉིས་ཡོད་ན། ཚང་མས་རེམ་སྟེ་ཚོང་རྒྱག་གི་ཡོད་རེད་དེ། སོ་སོའི་སྔོན་གྱི་བསོད་ནམས་ཀྱིས་ཚོང་པ་གཅིག་ཏོག་ཙམ་ཁ་མཐོ་བ་བྱུང༌། གཅིག་ཁ་དམའ་བ་བྱུང་ན། ང་དང་ཁོ་ཚོང་པ་འདྲ་མཉམ་ཡིན་པ་ལ་ཁོ་ལ་ལམ་འགྲོ་ཆེན་པོ་འདི་འདྲ་འདུག །ང་ལ་འདི་འདྲ་ཡོང་གི་མི་འདུག་བསམ་པའི་སྒོ་ནས་རང་དང་འགྲན་ཟླ་ལྟ་བུ་དེ་ལ་འདི་འདྲ་མ་བྱུང་ན། འཚོང་མཁན་མ་བྱུང་ན་བསམ་པ་ལ་སོགས་པ་འབྱུང་བ་ཡིན། འདོད་ལོག་དང༌། ལོག་ལྟ་གཉིས་ཀྱང་མི་ཚང་བའི་ངེས་པ་མེད་པས། ཚོང་རྒྱག་པའི་གནས་སྐབས་སུ་ཚོང་ཆང་བཏུང་ནས་ཆང་དང་ཨ་རག་གིས་ར་རོ་བའི་སྐབས། འདོད་ལོག་ཀྱང་ཤུགས་ཀྱིས་མང་པོ་འབྱུང་འགྲོ་བ་དང༌། ལོག་ལྟ་ཡང་ཚང་བ་སྟེ། ཚོང་བརྒྱབ་སྟེ་སོ་སོའི་དཀའ་ངལ་ལ་བརྟེན་ནས་གྲུབ་འབྲས་འདི་འདྲ་བྱུང་བ་ལ། མི་དགེ་བཅུ་ཚང་བའི་ཉེས་པ་ག་ལ་ཡོད་བསམས་ཏེ། དེ་ལ་ཡིད་ཆེས་མི་བྱེད་པ་ཡིན། དེའི་ཕྱིར་ན་ཚོང་རྒྱག་པ་འདི་ལ་མི་དགེ་བཅུ་ཚང་འགྲོ་བ་ཡིན། དེའི་ནང་ནས་ཀྱང་བླ་མ་དང་སེར་མོ་བ་དམ་པའི་ཆོས་ཉམས་སུ་ལེན་མཁན་ཞིག་ཡིན་ན། ཚོང་དང་ཐ་དད་ཡིན་པས། ཚོང་ཞིག་ཉམས་སུ་བླངས་ན། སྤྱིར་དུ་བྱང་ཆུབ་སེམས་དཔའ་དང་རྒྱབ་འགལ་དུ་སོང་བ་སྟེ། བྱང་ཆུབ་སེམས་དཔའ་གཞན་ཕན་གྱི་བློ་ཡོད་པ་ཞིག་ཡིན་ན། ཁེ་དང་རྒྱལ་ཁ་ཐམས་ཅད་གཞན་ལ་སྦྱིན། གྱོང་དང་ཕམ་ཁ་ཐམས་ཅད་རང་གིས་བླང་དགོས་པས། བྱང་ཆུབ་ཀྱི་སེམས་ཏིག་ཚོད་ཐུགས་རྒྱུད་ལ་ཡོད་པ་དེས་ཚོང་རྒྱག་མི་ཤེས་པ་ཡིན། ཚོང་པ་གཡོ་སྒྱུའི་བདག་ཉིད་ཅན་ལ་རྒྱུད་ལ་བྱང་ཆུབ་ཀྱི་སེམས་ག་ནས་འོང༌། དེ་ཙམ་དུ་མ་ཟད་དལ་འབྱོར་གྱི་མི་ལུས་རིན་པོ་ཆེ་འདི་ཉིད་ལན་གཅིག་ཐོབ་པ་འདི་རྒྱུད་ཆུད་ཟོས་སུ་གཏོང་བར་བྱེད་པ་ལ་ཚོང་ལས་ཐུ་བ་མེད་གསུངས་པས། ལྗགས་ཐུན་ཞིག་གནང་ན་ཡང༌། ཐུན་ཚུགས་ཏེ་ཕྲེང་བ་ཞིག་ཚུར་བླངས་པ་དང་ལམ་སང་ཟོག་འདི་འདྲ་ཞིག་ཉོས་ན། དེང་སང་འགྲམ་ལ་ཟོག་གོང་ག་ཚད་བྱེད་ཀྱི་ཡོད་ན། ད་འདི་འདྲ་ཞིག་ཉོས་ན་བལ་ཡུལ་ལ་ཁེ་བཟང་ག་འདྲ་ཡོང༌། དེ་ཡར་ཉོས་ན་ཡང་ཁེ་བཟང་ག་འདྲ་ཞིག་ཡོང༌། ཁྲལ་ག་འདྲ་ཞིག་ཤོར་ཡོང་བསམ་པ་ལ་སོགས་པ་སྟེ། ཐུན་ཚུགས་པ་དང་ཚོང་རྩིས་འཁོར་བ་གཉིས་ཆབས་ཅིག་ཏུ་ཡོང་ནས། ཐུན་གྲོལ་བའི་བར་དུ་ཚོང་གི་བསམ་བློ་འབའ་ཞིག་མ་གཏོགས། དམིགས་པ་བསྐྱེད་རིམ་དང་རྫོགས་རིམ། མཚན་བཅས་དང་མཚན་མེད་གང་གི་ཐོག་ཏུའང་གནས་ཀྱི་མ་རེད།
སྔ་མ་རྗེ་བཙུན་མི་ལ་རས་པ་དགོན་སྡེ་ཞིག་ཏུ་ཕེབས་ནས། གྲྭ་ཁང་ཞིག་གི་སྒོ་རྩ་རུ་གཟིམས་ནས་བཞུགས་པའི་སྐབས་སུ། གྲྭ་པ་ཁ་ཤས་སྲོག་གཅོད་པ་ལ་ཁྱོན་ནས་མི་འཛེམ་པ་དེ་འདྲ་ཡོད་པས། གྲྭ་པ་དེ་ལ་སང་ཉིན་ཞོགས་པར་བ་ཞིག་བསད་ནས་ཤ་བཙོང་རྒྱུ་ཡོད་ལ། མཚན་མོ་གྲྭ་པ་དེའི་བསམ་བློ་ལ་སང་ཉིན་ངས་བ་དེ་བསད་ནས་ཤ་བཙོངས་པ་ཡིན་ན། མགོ་བོ་དེས་འདི་ཙམ་ཞིག་ཁུག །རྐང་པ་དེས་འདི་ཁུག །ལག་པ་དེས་འདི་རི། སོག་པ་ལ་འདི་རི། དཔུང་པ་ལ་འདི་རི། ཀོ་བ་ལ་འདི་རི། ནང་ཆ་ལ་འདི་རི་བསམས་ནས་ཚོང་རྩིས་བཏང་བས་མཚན་གང་གཉིད་གང་ཡང་མ་བྱུང་བར། རྭ་ཅོ་དང༌། རྔ་མ་ཙམ་ཞིག་མ་གཏོགས། བའི་ཚོང་རྩིས་ཚང་མ་བརྒྱབ་ཚར་ནས་ནམས་ལང་ཁར་ཡར་བཞེངས་ཏེ། ལྗགས་ཐུན་གནང་ནས་གཏོར་མ་སིང་སིང་ཟེར་གཏོང་སྟེ། ཐུན་གྲོལ་ནས་མར་ཐོན་ཡོང་བའི་སྐབས་སུ། རྗེ་བཙུན་མི་ལ་གཟིམས་ནས་བཞུགས་པས། ཨ་ཙི་ཁྱོད་ཆོས་པ་ཞིག་ཡིན་མདོག་མདོག་བྱས། སྔ་དྲོ་ཡར་ལངས་ནས་ཁ་འདོན་རེ་ཡང་བྱེད་མི་ནུས་པར། འདི་འདྲར་ཉལ་ནས་སྡོད་ཟེར་དུས། རྗེ་བཙུན་ལམ་སང་ཡར་བཞེངས་ནས། རྗེ་བཙུན་ལ་ཟག་མེད་ཀྱི་མངོན་པར་ཤེས་པ་དང་ལྡན་པ་ཡིན་པས། ང་གཏན་དུ་འདི་འདྲ་ཉལ་ནས་སྡོད་མཁན་གྱི་ཆོས་པ་ཞིག་མིན་ཏེ། མདང་དགོང་ང་ལ་བ་ཞིག་བསད་ནས་བཙོང་རྒྱུ་ཡོད་པས། དེ་བཙོང་ཐབས་ལ་བསམ་བློ་བཏང་ནས་གཉིད་རྒྱུན་ནས་མ་བྱུང༌། ད་ནངས་ཞོགས་པར་གཉིད་ལ་ཤོར་འདུག་གསུངས་པས། གྲྭ་པ་ཁོ་མཚང་ལ་ཕོག་ནས་ཡར་ནང་ལ་ལོག་ཕྱིན་པ་རེད། དཔེ་དེ་ལྟ་བུ་ཡིན་པས་ཆོས་རྣམ་དག་སྒྲུབ་པར་བྱེད་པ་ཞིག་ཡིན་ན། རྒྱུད་ཆུད་ཟོས་སུ་གཏོང་བར་བྱེད་པ་ལ་ཚོང་ལས་ཉེས་པ་ཆེ་བ་མེད་གསུངས།
གསུམ་པ་འདོད་པས་ལོག་པར་གཡེམ་པ་ལའང་གསུམ། རིགས་ཀྱིས་སྲུང་བ་དང༌། བདག་པོས་སྲུང་བ་དང༌། ཆོས་ཀྱིས་སྲུང་བའོ། །དང་པོ་རིགས་ཀྱིས་སྲུང་བ་ཞེས་བྱ་བ་དེ་ནི་དེ་ཡང་ཡུལ་ལུང་པ་འདྲ་མི་འདྲ་དང༌། ལུགས་སྲོལ་འདྲ་མི་འདྲའི་དབང་གིས་མཐའ་གཅིག་ཏུ་ཉེ་དུ་རྩི་ཚུལ་ལ་ངེས་པ་ཆེན་པོ་མེད་ན་ཡང༌། སྤྱིར་བཏང་གི་དབང་དུ་བཏང་ན། མི་རབས་བདུན་ཏེ། ཕ་དང་མ་ནས་བཟུང༌། བུ་དང་བུ་མོ་ནས་མར་བརྩིས་ཏེ། མི་རབས་བདུན་མ་སོང་གི་བར་དུ་གསར་དུ་གཉེན་ཉེ་འབྲེལ་མེད། གཉེན་ཉེ་འབྲེལ་ཡིན་བཞིན་པའི་ཐོག་ལ། དེ་ལ་མི་རྩི་བར་ཕར་ཡང་ཆང་ས་བརྒྱབ། ཚུར་ཡང་ཆང་ས་བརྒྱབ་པ་ནི་རིགས་ཀྱིས་སྲུང་བ་དང་འགལ་བ་ཡིན། བདག་པོས་སྲུང་བ་ནི། ཕ་མས་བདག་ཏུ་བཟུང་བའི་བུ་མོ་མི་གཞན་ལ་མ་སྤྲད་པ་ལྟ་བུ་དང༌། ཡང་ཕ་མས་བདག་ཏུ་བཟུང་བ་ཙམ་དུ་མ་ཟད་མི་གཞན་ལ་ཆང་དྲངས། རྔན་པ་སྤྲད་ཚར་བའི་བུ་མོ་ལྟ་བུ་དང༌། ཡང་ན་མི་ལ་བུ་མོ་སྤྲད་ཚར་བའི་མནའ་མ་ལྟ་བུ་ལ་སོགས་པ་བདག་པོ་དངོས་སུ་ཡོད་བཞིན་དུ་དེ་ཚོ་ལ་རྩིས་མེད་ཀྱི་ཐོག་ནས་ལོག་གཡེམ་སྤྱོད་པ་དང༌། ཆོས་ཀྱིས་སྲུང་བ་ལ་ཡང་ལྔ་སྟེ། ཡན་ལག་མ་ཡིན་པ་དང༌། ཡུལ་མ་ཡིན་པ་དང༌། དུས་མ་ཡིན་པ་དང༌། ཚོད་མ་ཡིན་པ་དང༌། རིགས་པ་མ་ཡིན་པ་རྣམས་ལ་སྤྱད་པའོ། །ཡན་ལག་མ་ཡིན་པ་ནི། སྐྱེ་གནས་ལས་གཞན་དུ་གྱུར་པའི་ལུས་ཀྱི་ཆ་ཤས་གཞན་དག་ལ་བརྟེན་ཏེ། འདོད་པའི་བདེ་བ་ཉམས་སུ་མྱོང་བར་བྱེད་པ་ལྟ་བུ་དང༌། ཡུལ་མ་ཡིན་པ་ནི། གཙུག་ལག་ཁང་གི་ནང་ལྟ་བུ་དང༌། མཆོད་རྟེན་གྱི་དྲུང་ལྟ་བུ་དང༌། བླ་མ་དགེ་བའི་བཤེས་གཉེན་བཞུགས་པའི་ཉེ་འགྲམ་ལྟ་བུ་ལ་སོགས་པ་ལ་སྤྱད་པ་ལྟ་བུ་དང༌། དུས་མ་ཡིན་པ་ནི། བསྙེན་གནས་དང༌། སྨྱུང་གནས་ཀྱི་སྡོམ་པ་སྲུང་བའི་དུས་དང༌། བང་མ་སངས་པའི་དུས་དང༌། སྦྲུམ་མའི་གནས་སྐབས་དང༌། ཟླ་མཚན་འཛག་བཞིན་པའི་དུས་དང༌། ཕ་མ་སོགས་ཤི་ནས་མྱ་ངན་མ་སངས་པའི་དུས་ལ་སོགས་པར་སྤྱད་པ་ལྟ་བུ་དང༌། ཚོད་མ་ཡིན་པ་ནི། གྲངས་དང་རྩིས་མེད་པར་མང་དུ་སྤྱད་པ་ལྟ་བུ་དང༌། རིགས་པ་མ་ཡིན་ནི། མ་སྨིན་པའི་བུ་མོ་ལོ་བཅུ་གཉིས་མ་ལྟ་བུ་ལ་བཙན་དབང་གིས་སྤྱད་པ་ལྟ་བུའོ། །
ངག་གི་མི་དགེ་བཞི་ལས། དང་པོ་རྫུན་ལ་ཡང་ཕམ་པའི་རྫུན་ནམ་མི་ཆོས་བླ་མའི་རྫུན་དང༌། རྫུན་ཆེན་པོ་དང༌། རྫུན་ཕྲ་མོ་དང་གསུམ། དེའི་དང་པོ་ནི། དེ་ཡང་ཕམ་པ་ཞེས་བྱ་བ་དེ། སོ་སོར་ཐར་པའི་སྡོམ་པ་ཁས་བླངས་པའི་གང་ཟག་ཞིག་ཡིན་ན། འདི་ལྟ་བུའི་རྫུན་ཞིག་བཤད་པ་ཡིན་ན། དེའི་སྡོམ་པ་དངོས་སུ་གཏོང་བའི་རྒྱུ་ཡིན་པས། དགེ་སློང་དེ་ཕམ་པའི་ཕྱིར་ན་ཕམ་པ་ཞེས་ཟེར་བ་རེད། ཕམ་པའི་རྫུན་དེ་གང་ཡིན་ཟེར་ན། རང་ལ་ས་དང་ལམ་གྱི་ཡོན་ཏན་གང་ཡང་མེད་བཞིན་དུ་ཡོད་པར་ཁས་བླངས་ཏེ། ས་མ་ཐོབ་ན་ཡང་ས་ཐོབ། མངོན་ཤེས་མེད་ན་ཡང་མངོན་ཤེས་ཡོད། རྫུ་འཕྲུལ་མེད་ན་ཡང་ཡོད། ཡི་དམ་ལྷའི་ཞལ་གཟིགས་ལ་སོགས་པ་མ་ཐོབ་ན་ཡང་ང་ལ་ཡི་དམ་ལྷའི་ཞལ་གཟིགས་དང་ལུང་བསྟན་འདི་ལྟ་བུ་ཐོབ་བྱུང་ཟེར་བ་སོགས། ལྷ་ངས་མཐོང༌། ལྷ་ལ་གཏང་རག་བཏང་ནས་ཡོད། འདྲེ་ངས་མཐོང༌། འདྲེ་ལ་ཆད་པ་བཅད་ནས་ཡོད་ཟེར་བ་ལ་སོགས་པ་དེ་ལྟ་བུས་གཞན་སྐྱེ་བོ་རྣམས་ལ་མགོ་སྐོར་གཏོང་བའི་སྐྱག་རྫུན་བཤད་པ་དེ་ཚོ་ཐམས་ཅད་ནི་ཕམ་པའི་རྫུན་ཞེས་བྱ་བ་རེད། དེ་ཡང་དེང་སང་སྙིགས་མའི་དུས་སུ་ཆོས་པ་རྣམ་དག་ལས་ཀྱང་ཟོག་པོ་བྲིན་པའི་དུས་སུ་སོང་བས། ཟོག་པོ་འགའ་ཞིག་གིས་ལྷ་མ་མཐོང་ནའང་མཐོང༌། འདྲེ་མ་མཐོང་ནའང་མཐོང་ཟེར་ནས། དེ་ལ་ཐབས་དང་གཏོ་བཅོས་དང་གཅོད་སོགས་འུར་ལྡིང་ལྡིང་ཞིག་བྱེད་དུས། ཕན་སྐྱེད་ཀྱང་ཆེན་པོ་ཡོད་པའི་ཟོ་འདྲ་བོ་འོང་སྟེ། འདྲེའི་གྲོགས་དེ་མཆོད་གནས་པ་ཡིས་བྱེད། མཆོད་གནས་པའི་གྲོགས་དེ་འདྲེས་བྱེད། འདྲེ་དང་མཆོད་གནས་པ་གཉིས་གནས་སྐབས་གཅིག་གིས་གཅིག་ལ་རོགས་པ་བྱས་པས་ཡིན། དེ་ཡང་སྦྱིན་བདག་ཅིག་ལ་འདྲེས་གནོད་པ་ཞིག་བསྐྱལ་ཏེ་ན་བ་ཚ་བ་ཞིག་བྱུང་ན། མཆོད་གནས་པ་དེས་མངོན་ཤེས་ཀྱི་ཟོ་འདྲ་བ་ཞིག་གི་ཐོག་ནས། ཁྱོད་རང་འདི་འདྲ་ཞིག་གིས་གནོད་ཀྱི་འདུག །འདི་ལ་ཐབས་ཤེས་འདི་བྱས་ན་ཕན་རེད་ཟེར་ནས་དེ་ལ་ཐབས་ཤེས་འདྲ་བོ་བྱེད་ཁུལ་བྱས་ན། མགྱོགས་པོར་ནད་དྲག་འགྲོ་བ་འདྲ་བྱུང་བའི་ཚེ། ཨ་ཙི་འདི་དཔེ་མི་སྲིད་པའི་ཆོས་པ་ཞིག་ཡིན་པ་འདྲ་ཟེར་བ་ལ་སོགས་པ་དེ་འདྲ་མང་པོ་བྱུང་བ་ཡིན། དེ་ལྟ་བུའི་ཟོག་པོ་སྐྱག་རྫུན་བཤད་མཁན་གྱི་རྗེས་སུ་མི་འབྲང་བར། ཁྱིམ་པ་རྣམས་ཀྱིས་ཀྱང་ཆོས་པ་ཉམ་ཆུང་ཕྱི་ནང་མཚུངས་པ་རེ་ལ་དད་པས་བསྟེན་ཏེ། སྐྱབས་འགྲོ་སོགས་འདོན་དུ་བཅུག་ན། ཞབས་བརྟན་ཡང་དེ་ཟབ་པ་ཡིན་གསུངས།
རྫུན་ཆེན་པོ་ཞེས་བྱ་བ་ནི། རང་གཞན་ལ་ཕན་གནོད་ཆེན་པོ་ཡོད་པའི་རྫུན་ཆེན་པོ་སྟེ། སངས་རྒྱས་ཤཱཀྱ་ཐུབ་པ་ལ་མཚན་དང་དཔེ་བྱད་སོགས་ཡོད་པ་མ་རེད། དག་པའི་ཞིང་བདེ་བ་ཅན་ལ་སོགས་པ་ཡོད་མ་རེད། ཡོད་ན་སུས་མཐོང༌། སུ་དེ་རུ་ཕྱིན་ནས་ཚུར་ལོག་པ་རེད་ཟེར་བ་ལ་སོགས་པ་སེམས་ཅན་གཞན་ལ་གནོད་པ་ཆེན་པོ་བསྐྱལ་བའི་རྫུན་ལྟ་བུ་དང༌། རྫུན་ཕྲ་མོ་ནི། སྐད་ཆའི་ཞར་དང་ཞོར་ལ་དོན་དག་ཞིབ་དྲགས་མེད་ནའང་རྫུན་ཆུང་ཆུང་མང་པོ་བཤད་པ་དེ་ཚོ་ལྟ་བུ་དང༌། དེ་ཡང་རྫུན་ཞེས་བྱ་བ་དེ་ནི་ཤིན་ཏུ་ནས་ཀྱང་ཐ་ཆད་པ་ཡིན་པས། རྫུན་གྱི་ཐ་མ་ལྕགས་ཡིན་ཀྱང་རྡོལ་ཟེར་ནས། རྫུན་བཤད་པ་དེ་ལྕགས་ཀྱིས་བཏུམས་བཞག་ནའང་ནམ་ཞིག་ན་ཨི་ཁུང་བུག་རྒྱུ་མ་གཏོགས་གང་ཡང་མེད་པ་རེད། དེར་མ་ཟད་སྐྱག་རྫུན་ཐེངས་མ་གཉིས་གསུམ་ཞིག་བཤད་ན། རྗེས་སུ་སྐད་ཆ་དྲང་པོ་བཤད་ནའང༌། མི་གཞན་གྱིས་སྐྱག་རྫུན་རེད་ཟེར་ནས་རང་ལ་ཡིད་ཆེས་བྱེད་མཁན་ཡང་སུ་ཡང་མི་འབྱུང་བ་རེད། དེའི་ཕྱིར་ན་སྤྱིར་དུ་མི་ཐམས་ཅད་དང༌། སྒོས་སུ་ཆོས་པ་རྣམས་ཀྱིས་རྫུན་མི་སྨྲ་བ་དང༌། རྫུན་སྨྲ་བའི་ནང་ནས་ཀྱང་ཡུལ་ཁྱད་པར་ཅན་བླ་མ་དགེ་བའི་བཤེས་གཉེན་ལྟ་བུ་སོགས་ལ་སྐྱག་རྫུན་བཤད་ན། རྫུན་གྱི་ནང་ནས་ཀྱང་རྫུན་ཆེན་པོ་རུ་འགྱུར་བས་ཉེས་པ་ཚད་མེད་པ་རེད།
ཕྲ་མ་ལ་ཡང༌། མངོན་ཕྲའམ་བཙན་ཕྲ་དང༌། གཞོགས་ཕྲ་དང༌། ལྐོག་ཕྲ་དང་གསུམ། དེའི་དང་པོ་མངོན་ཕྲའམ་བཙན་ཕྲ་ཟེར་ན། ཕལ་ཆེར་དོན་གཅིག་པ་རེད། དེ་ཡང་གང་ཟག་གྲོགས་པོ་དང་གྲོགས་མོ་འདྲ་བ་གཉིས་ལ་མངོན་སུམ་དུ་ཁྱེད་གཉིས་ད་ལྟ་འདི་རུ་མཐུན་མདོག་ཁ་པོ་བྱེད་ཀྱི་འདུག་སྟེ། ཁྱོད་རང་ལ་ཁ་སང་ཁོས་རྐུ་མ་བརྐུས་པ་རེད་ཟེར་གྱི་འདུག་ཟེར་བ་ལྟ་བུ་དང༌། དེ་བཙན་ཕྲ་ཡང་ཡིན་ཏེ་མངོན་སུམ་དུ་ཕྲ་མ་འཇུག་མཁན་དེ། དཔོན་པོ་འདྲ་བོའམ། དབང་ཏོག་ཙམ་ཡོད་པ་ཞིག་གིས་བཙན་དབང་གི་སྒོ་ནས་བཅུག་པ་ཡིན་མ་གཏོགས། ཕྲ་མ་བཅུག་ས་དེ་ལས་འཇུག་མཁན་དེ་ཉམ་ཆུང་བ་ཞིག་ཡིན་ན། ལམ་སང་ཚུར་ངས་དེ་འདྲ་ག་རེ་ཟེར་གྱི་འདུག་ཟེར་ནས་འཁྲུགས་པ་རྒྱག་གི་རེད། དེས་ན་བཙན་དབང་ཞིག་གི་ཐོག་ནས་ཕྲ་མ་བཅུག་པ་ཡིན་པས། མངོན་ཕྲའམ་བཙན་ཕྲ་ཞེས་གསུང༌།
གཞོགས་ཕྲ་ཟེར་ན། ཁོག་པའི་གཏིང་ནས་བསམ་པ་ངན་པས་ཕྲ་མ་བཅུག་འདོད་ཅིག་ཡོད་པའི་ཐོག་ནས། གང་ཟག་མཐུན་པོ་གཉིས་ཡོད་པ་ལ། ཁྱེད་གཉིས་མཐུན་མདོག་ཁ་པོ་བྱེད་ཀྱི་འདུག་སྟེ། ཁྱོད་རང་ལ་ཁོས་ཁ་སང་འདི་འདྲ་ཟེར་གི་འདུག་ཟེར་ནས་སྔོན་མ་ཐེངས་གཅིག་ལབ། ཨ་ཙི་ངས་རྩེད་མོ་བྱས་པ་ཡིན། དེ་འདྲ་ག་ལ་ཟེར་ལབ་པ་ལྟ་བུ། ཕྲ་མ་བཅུག་དགོས་པ་དེ་བཅུག་ནས། གཞུག་དེ་འདྲ་ཆགས་པོ་དང་རྩེད་མོ་ལ་ཕར་བསྒྱུར་ནས་བཞག་ནའང༌། དེ་གཉིས་ཀྱིས་ཁོས་རྩེད་མོ་ཡིན་ཟེར་གྱི་འདུག་སྟེ། དངོས་གནས་གཅིག་ལབ་པ་འདྲ་བསམས་ནས་དོགས་པ་ཟ་གི་རེད།
ལྐོག་ཕྲ་ཟེར་བ་ནི། གང་ཟག་གཉིས་པོ་རུ། ཁྱོད་དང་ཁོ་གཉིས་མཐུན་པོ་ཞིག་བྱེད་ཀྱི་འདུག་སྟེ། ཁ་རྩང་ཁོས་ཁྱོད་རང་ལ་འདི་འདྲ་བྱས་པ་རེད་ཟེར་གྱི་འདུག །ལུང་པ་འདི་རུ་རྐུན་མ་རྐུ་མཁན་ཡང་ཁྱོད་རང་རེད་ཟེར་གྱི་འདུག །འདི་རུ་སྐྱག་རྫུན་བཤད་མཁན་ཡང་ཁྱོད་རང་རེད་ཟེར་གྱི་འདུག་ཟེར་བ་ལྟ་བུ་དང༌། ཡང་ཁྱོད་རང་གཉིས་དངོས་སུ་འཕྲད་དུས་དཔེ་མཛའ་བོ་བྱེད་ཀྱི་འདུག་སྟེ། ཁོ་མི་གཏན་པོ་མེད་པ་སྡུག་ཅག་རེད། ཁྱེད་རང་གཉིས་སྔ་མ་ནང་བཞིན་བྱེད་རྒྱུ་མི་འདུག་ཟེར་བ་ལ་སོགས་པ་ལྐོག་ཏུ་ཕན་ཚུན་དཀྲུག་ཤིང་བརྒྱབ་པས། ད་གཏན་གཏན་དེ་རེད་བསམས་ནས་མི་མཐུན་པར་སོང་བ་ལྟ་བ་དེ་ལ་ལྐོག་ཕྲ་ཞེས་བྱ་བ་ཡིན།
སྤྱིར་དུ་ཕྲ་མ་ཞེས་བྱ་བ་ནི་ཧ་ཅང་ཉེས་པ་ཆེ་བ་རེད། དེའི་ནང་ནས་ཀྱང་ང་རང་ཚོ་ཆོས་པས་ཕྲ་མ་བྱས་ན་ལྷག་པར་དུ་ཉེས་པ་ཆེ་བ་འབྱུང་བ་ཡིན། དེ་ཡང་སྔར་སེང་གེ་དང་ཁྱུ་མཆོག་གཉིས་རིགས་མི་མཚུངས་ཀྱང་གྲོགས་པོར་བྱས། དཔེ་མཛའ་བོ་བྱས་ཏེ་འགྲོགས་པའི་གནས་སྐབས་སུ། ནམ་ཞིག་དུར་ཁྲོད་ཀྱི་ཝ་མོ་ཞིག་ཞོལ་ཞོལ་བྱས་འཁྱམས་ནས་རྗེས་སུ་འབྲངས་པ་དང༌། ཁོ་ལ་བསམ་པ་ངན་པ་ཞིག་བྱུང་ནས། སེང་གེ་དང་ཁྱུ་མཆོག་གཉིས་ལ་ཕྲ་མ་བཅུགས་ཏེ། སེང་གེའི་དྲུང་དུ་སོང༌། ཁྱེད་རང་གཉིས་མཐུན་པོ་འདྲ་བོ་བྱེད་ཀྱི་འདུག་སྟེ་ཁྱུ་མཆོག་གིས་ཁྱོད་རང་ཉི་མ་གཅིག་ལ་གསོད་ཀྱི་ཡིན་ཟེར་གྱི་འདུག །གསོད་དུས་ཁོའི་རྭ་དེ་བརྡར་ནས་གསོད་ཀྱི་རེད་ལབ། སེང་གེ་ཡང་ཐེ་ཚོམ་ཞིག་ཟོས། ཡང་ཁྱུ་མཆོག་གི་དྲུང་དུ་ཕྱིན་ནས། སེང་གེ་ལ་ཁྱོད་རང་གིས་ཞིབ་བུ་རྩི་གི་འདུག་སྟེ། སེང་གེས་ནི་ཁྱོད་རང་གཏན་གཏན་གསོད་ཀྱི་ཡིན་ཟེར་གྱི་འདུག །ང་ལ་ཡིད་ཆེས་མེད་ན། སེང་གེས་ཁྱེད་རང་གསོད་དུས་རལ་པ་དེ་སྤྲུག་གི་རེད། དེ་དུས་ཁྱོད་རང་ལ་མཆོང་རྐྱང་མ་གཏོགས་ཡོད་མ་རེད་ལབ། སེམས་ཅན་སོ་སོ་ལ་རང་གཤིས་རེ་ཡོད་པས། ཁྱུ་མཆོག་རྟག་པར་རྭ་བརྡར་བ་དང༌། སེང་གེ་རལ་པ་རྟག་པར་སྤྲུག་གི་ཡོད། དེ་ནས་ཁོང་གཉིས་འཕྲད་པའི་སྐབས། སེང་གེ་དེ་ཕར་ནས་རལ་པ་སྤྲུག་བཞིན་འོང༌། ཁྱུ་མཆོག་དེ་ཡང་རྭ་བརྡར་བས། ཕྲ་མ་བཅུག་པའི་དབང་གིས་ཕན་ཚུན་གཉིས་ཆར་དོགས་པའི་མཐའ་ལ་ལྷུང་བ་ལ་བརྟེན་ནས། ད་གཏན་གཏན་ཁྱུ་མཆོག་ནི་སེང་གེས་ཟ་གི་རེད་བསམ། སེང་གེ་ནི་ཁྱུ་མཆོག་གིས་རྡུང་གི་རེད་བསམས་ཏེ། སེང་གེས་ཚུར་བརྡུང་བ་ལས། ཕར་མཆོངས་ན་དགའ་གི་རེད་བསམས་ནས་ཕར་མཆོངས་པ་དང༌། ཁྱུ་མཆོག་གིས་ཀྱང་ཚུར་བརྡུངས་ནས་གཉིས་ཀ་མཉམ་དུ་ཤི་བ་རེད། དེ་ལྟར་མཐུན་པའི་གྲོགས་པོ་གཉིས་དེ། ཝ་གཅིག་གིས་ཕྲ་མ་བཅུག་པ་ལ་བརྟེན་ནས་དེ་ལྟར་བྱུང་བ་ཡིན་པས། དཔེ་དེའི་ནང་བཞིན་ང་རང་ཚོ་མི་ཡིན་ནའང་པ་རུག་ལ་སྐད་ཆ་འདྲ་མི་འདྲ་མང་པོ་ལབ་ན། མངོན་ཤེས་ནི་མེད་པས། གཏན་གཏན་དེ་མིན་ནམ་སྙམ་ནས་དུས་རྒྱུན་རྣམ་འགྱུར་ལ་དོ་སྣང་མེད་ནའང༌། སོ་སོ་ལ་དོགས་པ་ཞིག་བྱུང་དུས། འདི་ཁ་སང་ལས་ངོ་འདི་ཡང་ཏིག་ཚོད་ནག་མདོག་ཁ་པོ་འདུག །གང་ལྟར་ཡིན་པ་འདྲ་བསམས་ནས། གཅིག་གིས་གཅིག་ལ་སྐད་ཆ་མ་བྱུང་ན་ཉེན་ཁ་ཆེན་པོ་ཡོང་འགྲོ་བ་རེད།
ཚིག་རྩུབ་ལ། ངོར་རྩུབ་པ་དང༌། གཞོགས་ཏེ་རྩུབ་པ་དང༌། བརྒྱུད་དེ་རྩུབ་པ་དང་གསུམ། ངོར་རྩུབ་པ་ཟེར་ན། གང་ཟག་རང་ཉིད་ཀྱི་ངོར་མངོན་སུམ་དུ་སྐྱོན་གང་ཡོད་པ་ནས་སྨོས་ཏེ། སྡོམ་ཉམས། དམ་ཉམས་ཟེར་བ་ལྟ་བུ་དང༌། རྐུན་མ་ཇག་པ་ཟེར་བ་ལྟ་བུ་དང༌། དེ་བཞིན་དུ་ཞར་གོག །འོན་པ། འཁྱོག་པོ་ལ་སོགས་པ་ཟེར་བས་ཁོ་རང་དཔེ་མི་སྲིད་པའི་སེམས་ཕམ་པོ་ཡོང་བ་རེད། གཞོགས་ཏེ་རྩུབ་པ་ཟེར་ན། གང་ཟག་དེ་ལ་སྐྱོན་ཞིག་ཡོད་པ་དེ་ཐེངས་གཅིག་ལབ་ནས། ཨ་ཙི་ངས་རྩེད་མོ་བྱས་ཡིན། ཁྱོད་ཚིག་པ་མ་ཟ་ཟེར་བ་ལྟ་བུ། ཁ་མཁས་བྱས་བཞག་པ་དེ་ཚོ་ལྟ་བུ་རེད། བརྒྱུད་དེ་རྩུབ་པ་ཟེར་ན། གང་ཟག་ཅིག་ལ་ཚིག་རྩུབ་པོ་ཞིག་ལབ་དགོས་ན་ཡང༌། དངོས་སུ་མ་ལབ་པར་ཁོ་དང་བློ་མཐུན་པའི་གྲོགས་པོ་ཞིག་གི་སར་ཁོའི་སྐྱོན་རྣམས་ལབ་ན། ཁོས་ཁོ་ལ་ཟེར་གྱི་རེད་བསམས་ནས། བརྒྱུད་དེ་གང་ཟག་དེ་ལ་ཚིག་ངན་དེ་ཚོ་ལབ་ཐུབ་པ་བྱེད་པ་ལྟ་བུ་ཡིན། འོ་དེ་ལྟ་བུའི་ཚིག་རྩུབ་པ་དེ་ནི་ཤིན་ཏུ་ཉེས་པ་ཆེ་བ་ཡིན་པས། གུ་རུ་རིན་པོ་ཆེའི་ཞལ་ནས།
མི་ངན་ཚིག་དེ་དུག་གི་སྡོང་པོ་འདྲ། །གར་ཐུག་ས་དེར་དུག་རེས་ཁྱབ་ནས་འགྲོ། །ཞེས་གསུངས་པ་དང༌། ཚིག་ལ་མཚོན་ཆ་མེད་ཀྱང༌། །མི་སེམས་ཚལ་བར་གཏོར། །ཞེས་གསུངས་པས། ཞར་གོག་ཟེར་བ་ལྟ་བུ་དེ། གྲི་ཡང་མ་རེད། མདུང་ཡང་མ་རེད། མཚོན་ཆ་གང་ཡང་མ་ཡིན་པས་ལུས་ལ་ནི་རྨ་བཟོ་གི་མ་རེད་དེ། སེམས་དེ་ལ་གཏན་གཏན་རྨ་བཟོས་ཏེ། ཨ་ཁ་དེས་ང་ལ་དེ་འདྲ་ཟེར་གྱི་འདུག་བསམས་ནས་དུས་དང་རྣམ་པ་ཀུན་ཏུ་སེམས་པ་ཕམ་པོ་དང༌། རླུང་ལང་བ་དང༌། ཁོ་མཐོང་ནའང་སྐྱོ་བ་སྐྱེ་བ་ལ་སོགས་པ་དེ་འདྲ་འབྱུང་བ་རེད། དེའི་ནང་ནས་ཀྱང་ཚིག་རྩུབ་སྨྲ་ས་དེ་དེང་སང་གི་གནས་སྐབས་སུའང་བྱང་ཆུབ་སེམས་དཔའ་གང་དང་གང་དུ་ཡོད་སུ་གང་གིས་ཧ་མི་གོ་བ་ཡིན། བྱང་ཆུབ་སེམས་དཔའ་འགའ་ཞིག་ཁྱི་དང༌། ཕག་པ་དེ་འདྲའི་ལུས་སུ་སྤྲུལ་ནས་སེམས་ཅན་གྱི་འགྲོ་དོན་བྱེད་མཁན་ཡང་མང་པོ་ཡོད་ན། མི་དང༌། མིའི་ནང་ནས་ཆོས་པ་འདྲ་བོ་དེ་ཚོའི་ཁོངས་ལ་བྱང་ཆུབ་སེམས་དཔའ་ཡོད་ངེས་པས། དེའི་ཕྱིར་ན་གལ་སྲིད་བྱང་ཆུབ་སེམས་དཔའ་ཞིག་ལ་ཁ་ཐུག་ཁེལ་བ་ཡིན་ན། སྤྱོད་འཇུག་ལས།
གང་ཞིག་དེ་འདྲའི་རྒྱལ་སྲས་སྦྱིན་བདག་ལ། །གལ་ཏེ་ངན་སེམས་སྐྱེད་པར་གྱུར་པ་ན། །ངན་སེམས་བསྐྱེད་པའི་གྲངས་བཞིན་བསྐལ་པར་ནི། །དམྱལ་བར་གནས་པར་འགྱུར་ཞེས་ཐུབ་པས་གསུངས། །ཞེས་གསུངས་པ་ལྟ་བུའི་ཉེན་ཁ་ཆེན་པོ་ཡོད་པ་དང༌། ཡུལ་ཁྱད་པར་ཅན་ལ་མ་ཁེལ་ན་ཡང་ཚིག་རྩུབ་ལས་ཉེས་པ་ཆེ་བ་གང་ཡང་མེད། དེ་སོང་ཙང་ཚིག་ཐམས་ཅད་ཀྱང་འཇམ་པོའི་སྒོ་ནས་སྨྲ་བ་གལ་ཆེ་བ་ཡིན།
ངག་འཁྱལ་ལ་ཡང༌། ལོག་པའི་ངག་འཁྱལ་དང༌། འཇིག་རྟེན་པའི་ངག་འཁྱལ་དང༌། བདེན་པའི་ངག་འཁྱལ་དང་གསུམ། ལོག་པའི་ངག་འཁྱལ་ཞེས་བྱ་བ་དེ་ནི་མུ་སྟེགས་པའི་བསྟན་བཅོས་ཀློག་པ་ལྟ་བུ་དང༌། བྲམ་ཟེའི་རིག་བྱེད་ཀློག་པ་ལ་སོགས་པ་དེ་ཚོ་ཡིན། འཇིག་རྟེན་པའི་ངག་འཁྱལ་ཟེར་ན། ལུང་པའི་ཕུ་ལ་འདི་འདུག །མདའ་ལ་འདི་འདུག་ཟེར་བ་ལྟ་བུ་དང༌། མི་ཚང་འདི་ཕྱུག་པོ་འདུག །སྐྱིད་པོ་འདུག །འདི་ཡག་པོ་མི་འདུག་ཟེར་བ་ལྟ་བུ་དང༌། གླིང་རྗེ་གེ་སར་གྱི་སྒྲུང་གཏམ་སོགས་རྒྱལ་རབས་དང་ཤོབ་བཤད་པ་ལྟ་བུ་རེད། བདེན་པའི་ངག་འཁྱལ་ཟེར་བ་ནི། དོན་ལ་མི་བདེན་བཞིན་དུ་རང་གིས་དངོས་གནས་དྲང་གནས་ཡིན་བསམ་སྟེ། མངོན་པའི་ང་རྒྱལ་དང་བཅས་པའི་སྒོ་ནས་ཕར་བཤད་པ་ལྟ་བུ།་་་་་་་་མཉམ་མེད་དྭགས་པོ་རིན་པོ་ཆེའི་ཐར་རྒྱན་ལས། མ་གུས་པ་དང་སྣོད་མ་ཡིན་པ་ལ་ཆོས་བཤད་པ་ཡང་བདེན་པའི་ངག་འཁྱལ་ཡིན་ཞེས་གསུངས་ཡོད། འོ་ངག་འཁྱལ་ཞེས་པ་དེ་ཉེས་པ་ཤིན་ཏུ་ཆེ་བའི་གནས་སུ་གྱུར་པས། སྤྱིར་ཐུན་མོང་ཐེག་པའི་སྐབས་སུ་ཡང༌། སངས་རྒྱས་ཀྱིས།
ངག་ནི་ཉེས་པ་ཀུན་གྱི་གཞི། །དུས་རྣམས་ཀུན་ཏུ་བསྡམ་པར་བྱ། །ཞེས་གསུངས་པ་དང༌། དེ་ཡང་ངག་ནས་སྐད་ཆ་བཤད་པ་ལ། དང་པོར་ཀུན་སློང་མེད་པར་མི་འབྱུང་བས། ཀུན་སློང་དེའི་དབང་གིས། མགྲིན་པ་དང༌། རྐན་དང༌། ལྕེ་སོགས་ཡི་གེའི་སྐྱེ་གནས་ཡོད་པ་དེ་ཚོ་འཐབ་ནས་སྐད་ཆ་དེ་འབྱུང་གི་ཡོད་རེད། དང་པོར་ཀུན་སློང་དེ་ལ་རང་ཕྱོགས་ལ་ཆགས། གཞན་ཕྱོགས་ལ་སྡང་བ་སྟེ། ཆགས་སྡང་གི་ཀུན་སློང་ཞིག་མེད་པ་ཕལ་ཆེར་མེད་པས་ཆགས་སྡང་གིས་ཀུན་ནས་བསླངས་པའི་གཏམ་ཞིག་ལབ་ཕྱིན་ཆད་ཉེས་པ་མེད་པ་མི་སྲིད་ལ། ཡང་ན་རང་གཞན་གཉིས་ཀ་ལ་ཕན་གནོད་མེད་པའི་ལུང་མ་བསྟན་གྱི་གཏམ་ཞིག་ལབ་ཀྱང་དེ་ལ་ཡང་ཉེས་པ་མ་གཏོགས་སྙིང་པོ་ཆེར་མེད་པས། མདོ་ལས། སྨྲ་བ་ལ་དགའ་བའི་ཉེས་པ་ཉི་ཤུ་རྩ་བཞི་དང༌། སྨྲ་བ་ལ་དགའ་བའི་ཉེས་པ་བརྒྱད་ཅུ་གྱ་བཞི་བཤད་པ་སོགས་མང་པོ་གསུངས་ཡོད། ཁྱད་པར་དུ་སྔགས་རྡོ་རྗེ་ཐེག་པའི་ཉམས་ལེན་བྱེད་མཁན་ཞིག་ཡིན་ན། ངག་འཁྱལ་གྱི་གཏེར་སྒོ་ཕྱེ་ནས། སྐད་ཆ་བཤད་ཀྱིན་ཡི་དམ་གྱི་བཟླས་པ་དང་ཁ་འདོན་བྱས་པ་ལ་འབྲས་བུ་གང་ཡང་མི་འབྱུང་བ་དང༌། དེ་ཙམ་དུ་མ་ཟད་དགེ་འདུན་ཚོགས་ས་ལྟ་བུ་ཞིག་ལ། མི་ངག་འཁྱལ་ཅན་ཞིག་གིས་རྒྱ་བོད་ཧོར་གསུམ་གྱི་སྐད་ཆ་ཞིག་བཤད་ན། དེར་ཚོགས་འཛོམ་མཁན་གྱི་དགེ་འདུན་པ་གྲྭ་བཙུན་ག་ཚོད་ཡོད་པ་དེས། ཁོའི་ཁ་ལ་བལྟས་ནས་ཆུ་ཚོད་གཅིག་གཉིས་ཙམ་སོང་བའང་མ་ཚོར་བར་སྡོད་དགོས་པས། མི་གཅིག་གིས་ངག་འཁྱལ་བཤད་པ་ལ་བརྟེན་ནས། དགེ་འདུན་མང་པོའི་ཞལ་འདོན་དང་ཉམས་བཞེས་ཚང་མ་སྟབས་ཅིག་ཏུ་མེད་པར་བྱེད་འགྲོ་བ་ཡིན་པས། དེ་ལས་ཉེས་པ་ཆེ་བ་མེད། དེའི་ཕྱིར་ན་ཚོགས་པ་འཚོགས་པའི་གནས་སྐབས་ལ་སོགས་པ་ཐམས་ཅད་དུ་བྱུང་ན་ཐམས་ཅད་ངག་བཅད་ནས། བསྐྱེད་རིམ་དང་རྫོགས་རིམ་སོགས་བསྒོམ་རྒྱུ་གང་ཡོད་པ་རྣམས་སྒོམ་དགོས་པ་ཡིན། དེ་ཡང་སྔར་རྒྱ་གར་འཕགས་པའི་ཡུལ་ལ་ཡིན་ན། དཀོར་ཟ་བ་ལ་ལྡན་གྲོལ་གཉིས་དང་ལྡན་པ་ཞིག་མ་གཏོགས་གནང་བ་མེད་གསུངས། ལྡན་གྲོལ་གཉིས་ཀྱི་ལྡན་ཟེར་ན། ཚུལ་ཁྲིམས་དང་ལྡན་པ། གྲོལ་ཟེར་ན། རྟོགས་པས་བདག་རྒྱུད་གྲོལ་བ་ཡིན། འོན་ཀྱང་བོད་ལ་དེ་འདྲའི་ལུགས་སྲོལ་རང་མ་བྱུང་ནས་ཀུན་གྱིས་དཀོར་ཟ་བ་ཡིན་ན་ཡང༌། སྔགས་རྡོ་རྗེ་ཐེག་པའི་ཆོ་གའི་སྒོ་ནས་དཀོར་ཟ་བ་ལ། དང་པོར་དཀྱིལ་ཆོག་དེའི་དབང་ལེགས་པར་ཐོབ་པ། དེའི་རྗེས་སུ་ཁྲིད་ལུང་ཡང་ཐོབ་པ། དེའི་བསྙེན་པའང་ཚད་དུ་འཁྱོལ་བར་ཐོན་པ། ད་ལྟར་ཆོ་ག་འདོན་པའི་གནས་སྐབས་སུའང་ཁ་ཡེང་མིག་ཡེང་དུ་མ་སོང་བར་ཁ་ཐུག་གི་བསྒོམ་བྱ་བསྐྱེད་རྫོགས་གཉིས་ཀྱི་ཉམས་ལེན་གང་ཡོད་པ་དེ་ཚོ་ཐམས་ཅད་སྦྱོར་དངོས་རྗེས་གསུམ་གྱིས་རྩིས་ཟིན་པ་ཞིག་བྱེད་མ་ཐུབ་ན། དཀོར་ལྕགས་སྲེག་གི་རིལ་བུ་དང་འདྲ་བ་དེ། བསྐྱེད་རྫོགས་ཁྲོའི་འགྲམ་པ་ལྟ་བུས་གླེབས་ན་མ་གཏོགས་རིལ་བུ་དེ་ཆག་མི་ཐུབ་པ་ལྟ་བུ་ཡིན་པར་གསུངས་ཡོད། དེས་ན་ང་རང་ཚོ་ཚོགས་པ་འཚོགས་པའི་སྐབས་སུ་ལུས་གནད་ཀྱང་དྲང་པོ། སེམས་ཀྱང་གཞན་དུ་མ་ཡེངས་པར་དམིགས་པ་སོ་སོས་གང་ཤེས་པ་ལ་འབད། དམིགས་པ་དེ་ཚོ་རྒྱ་ཆེན་པོ་མ་ཤེས་ན་ཡང༌། གཏམ་ལབ་ཀྱིན་དང༌། སྐད་ཆ་བཤད་ཀྱིན་ཚོགས་འཚོགས་པ་ལྟ་བུ་མ་ཡིན་པར་ངག་བཅད་པ་འདྲ་བྱུང་ན་ཡག་ཤོས་རེད། སྤྱིར་དུ་དུས་རྒྱུན་དུ་ངག་འཁྱལ་གང་ཉུང་ཉུང་དང༌། ལྷག་པར་དུ་ཡང་སྒྲུབ་པ་ཉམས་བཞེས་གཙོ་བོར་བྱེད་པའི་གནས་སྐབས་སུ་ངག་སྨྲ་བ་བཅད་པ་དེ་ཤིན་ཏུ་གལ་ཆེ་བས། གྲུབ་ཐོབ་མི་ཏྲ་པའི་ཞལ་ནས་ཀྱང༌། མཚམས་དམ་པ་རྣམས་ཀྱི་མཆོག་ཏུ་གྱུར་པ་དེ་ངག་སྨྲ་བ་བཅད་པ་དེ་ཡིན། ངག་སྨྲ་བ་བཅད་ན་ལུས་ཚོང་འདུས་སུ་བསྡད་ཀྱང་མི་སྟོ། ཞེས་གསུངས་པ་ལྟ་བུ་དང༌།
ཁུ་ནུ་བླ་མ་རིན་པོ་ཆེ་བསྟན་འཛིན་རྒྱལ་མཚན་གྱི་ཞལ་ནས་ཀྱང༌། སྤྱིར་དུ་ཕྱག་རྒྱ་ཆེན་པོ་སྒོམ་པ་ན་ངག་གཅད་དགོས་པ་རེད། ཕྱག་རྒྱ་ཆེན་པོ་མ་བསྒོམས་ནའང་ངག་བཅད་ན། ངག་གི་ཉེས་པ་བཞི་དེ་ཡོང་གི་མ་རེད། རྒྱུན་ཆད་འགྲོ་བ་རེད་གསུངས་པ་ལྟར་ངག་འཁྱལ་གྱི་ཉེས་པ་དང༌། ངག་སྨྲ་བ་བཅད་པའི་ཕན་ཡོན་མཐོང་ནས། དུས་རྒྱུན་དུ་སྨྲ་བཅད་ལ་གཙོ་བོར་བྱེད་ཐུབ་ན། རང་གི་ཉམས་བཞེས་ལ་ཕན་ཐོགས་ཆེན་པོ་འབྱུང་བ་ཡིན།
བརྣབ་སེམས་ལ་ཡང༌། བདག་གི་ལ་བརྣབ་སེམས་དང༌། གཞན་གྱི་ལ་བརྣབ་སེམས་དང༌། གཉིས་ཀ་མ་ཡིན་པ་ལ་བརྣབ་སེམས་དང་གསུམ། བདག་གི་ལ་བརྣབ་སེམས་ཞེས་པ་ནི། ང་རིགས་བཟང་པོ་འདི་འདྲ་བ་ཞིག་ཡིན་བསམ་པ་དང༌། ང་རུས་རྒྱུད་ཡག་པོ་འདི་འདྲ་བ་ཞིག་ཡིན་བསམ་པ་ལྟ་བུ་དང༌། རང་གི་གཟུགས་མཛེས་པ་ལ་ང་ལས་མཛེས་པ་གཅིག་མེད་བསམ་པ་དང༌། གཟུགས་དྲང་བ་ལ་ང་ལས་དྲང་བ་གཞན་མེད་བསམ་པ་ལྟ་བུ་དང༌། རང་ལ་ཅ་ལག་ཅིག་ཡོད་ནའང་ངའི་ཅ་ལག་འདི་འདྲ་བ་སུ་ལའང་མེད་འགྲོ་བསམས་ནས་ལག་ཏུ་བླང་ཙམ་བྱས། ཕྱིས་ཙམ་བྱས་ནས་ཡང་ཕར་བཞག །ཡང་བལྟས་ཙམ་བྱས་ནས་སྒམ་ཞིག་གི་ནང་དུ་ཕར་བཅུག་པར་བྱེད་པ་ལྟ་བུ་དེ་ཚོ་ཐམས་ཅད་ནི་བདག་གི་ལ་བརྣབ་སེམས་ཡིན། གཞན་གྱི་ལ་བརྣབ་སེམས་ཟེར་ན། མི་གཞན་དག་ཅིག་ལ་ཅ་ལག་སྙིང་རྗེ་མོ་ཞིག་མཐོང་ན། ཨ་ཙི་ཕ་གི་ཅ་ལག་འདི་ང་ལ་བྱུང་རོགས་བྱས་ན། འདི་ལ་ཐབས་ཤིག་གང་བྱས་ནས་ཚུར་བླང་དགོས་པ་ཡིན་ན་བསམ་པ་དེ་ཚོ་ལྟ་བུ་དང༌། གཉིས་ཀ་མ་ཡིན་པ་ལ་བརྣབ་སེམས་ཟེར་ན། བདག་གིས་ཀྱང་མིན། གཞན་གྱིས་ཀྱང་མིན་པ། སྦས་ཡུལ་གྱི་གནས་ཡིག་ལྟ་བུར། ཕུག་པ་འདི་འདྲར་གཏེར་འདི་འདྲ་ཡོད་ཟེར་བ་མཐོང་ན། དེ་ང་ལ་བྱུང་རོགས་བྱས་ན་བསམ་པ་ལྟ་བུ་དང༌། ས་འོག་ལ་གཏེར་ཡོད་པ་དེ་ཚོ། དེ་ངས་འདོན་ཐུབ་རོགས་བྱུང་ན། རྡོ་རྗེ་ཕ་ལམ་ཞིག་ཀྱང་རྙེད་མི་འོང་ངམ། གཟི་ཞིག་ཀྱང་རྙེད་མི་འོང་ངམ་བསམས་ནས། འགྲོ་བའི་ཞར་དུའང་ཧྲིག་ཧྲིག་ས་ལ་ལྟ་དགོས་པ་བྱུང་བ་དེ་ཚོ་ལྟ་བུ་ཡིན།
གནོད་སེམས་ལ་ཡང༌། ཞེ་སྡང་གི་ཆ་ལས་བྱུང་བའི་གནོད་སེམས་དང༌། ཕྲག་དོག་གི་ཆ་ལས་བྱུང་བའི་གནོད་སེམས་དང༌། འཁོན་འཛིན་གྱི་ཆ་ལས་བྱུང་བའི་གནོད་སེམས་དང་གསུམ། དེའི་དང་པོ་ནི། ཕན་ཚུན་རྒྱབ་འདྲེ་ཤོར་ནས་ཞེ་སྡང་ཤུགས་དྲག་པོས། འདི་ལ་ག་དུས་གནོད་ཅིག་སྐྱེལ་ཐུབ་ཡོང་བསམ་པ་ལྟ་བུ་དང༌། ཕྲག་དོག་གི་ཆ་ལས་བྱུང་བའི་གནོད་སེམས་ཟེར་ན། ཕྲག་དོག་ཟེར་བ་དེ་གཙོ་བོར་རང་དང་འདྲ་མཉམ་ལ་འབྱུང་བ་ཡིན་པས། དེ་སོང་ཙང་རང་དང་འདྲ་མཉམ་ཁོ་ལ་ཡོན་ཏན་འདི་ཚོད་ཅིག་འདུག །ང་ལ་མི་འདུག་བསམ་སྟེ། དཔེར་ན། ཕ་མར་པ་ལོ་ཙཱ་ལ་གཉོས་འབྱུང་པོས་ཕྲག་དོག་བྱས་ནས་དཔེ་ཆ་དེ་ཆུ་བོ་གངྒཱ་ལ་བསྐྱུར་བ་ནང་བཞིན། ཕྲག་དོག་གི་སྒོ་ནས་གནོད་སེམས་འབྱུང་བ་ཡིན། འཁོན་འཛིན་གྱི་ཆ་ལས་བྱུང་བའི་གནོད་སེམས་དེ་ནི། སྔ་མ་རྒྱག་རེས་ཤོར་བའི་གནས་སྐབས་སུ་རྒྱལ་ཕམ་དབྱེར་མ་ཆོད་པས། རྗེས་སུ་འཁོན་བཟུང་སྟེ། ད་ཉི་མ་གཅིག་ལ་ལྟད་མོ་ལྟོས་ཨ་བསམ་བསམ་ལྟ་བུ་དེ་ཚོ་ཡིན།
ལོག་ལྟ་ལ་ཡང་ལས་འབྲས་ལ་ལོག་པར་ལྟ་བ་དང༌། བདེན་པ་ལ་ལོག་པར་ལྟ་བ་དང༌། དཀོན་མཆོག་ལ་ལོག་པར་ལྟ་བ་དང་གསུམ། ལས་འབྲས་ལ་ལོག་པར་ལྟ་བ་ཟེར་ན། ལས་དཀར་པོ་དགེ་བ་བྱས་ན་འབྲས་བུ་བདེ་བ་མྱང་རྒྱུ་མེད། ནག་པོ་མི་དགེ་བ་བྱས་ན་འབྲས་བུ་སྡུག་བསྔལ་མྱང་རྒྱུ་མེད། དགེ་བ་བྱས་པའི་ཕན་ཡོན་དེ་སུས་མཐོང་བ་རེད། སྡིག་པ་བྱས་པས་དམྱལ་བར་ལྷུང་བ་སུས་མཐོང་བ་རེད། དེ་ཚོ་དེ་ག་ཙམ་ཞིག་རེད། དོན་དུ་གནས་པ་གང་ཡང་མེད་ཟེར་བ་དང་བསམ་པ་ལྟ་བུ་དང༌། བདེན་པ་ལ་ལོག་པར་ལྟ་བ་ནི། སྡུག་བསྔལ་བདེན་པ། ཀུན་འབྱུང་བདེན་པ། འགོག་པའི་བདེན་པ། ལམ་གྱི་བདེན་པ་སྟེ། སངས་རྒྱས་ཀྱིས་ཆོས་བདེན་པ་བཞི་གསུངས་པ་དེ་ཡང་བཤད་ཚོད་ཙམ་ཞིག་ལས། དེ་འདྲའི་བདེན་པ་མེད་རེད་ཟེར་ནས་ཁས་མི་ལེན་པ་ལྟ་བུ་དང༌། དཀོན་མཆོག་ལ་ལོག་པར་ལྟ་བ་ནི། སངས་རྒྱས་དཀོན་མཆོག་ཅེས་བྱ་བ་ཡང་འཇིག་རྟེན་དུ་འབྱུང་བ་མེད། ཆོས་དཀོན་མཆོག་ཅེས་བྱ་བ་ཡང་བཤད་ཚོད་ཙམ་ཞིག་མ་གཏོགས་འཇིག་རྟེན་དུ་བྱུང་བ་མེད། དགེ་འདུན་དཀོན་མཆོག་ཅེས་བྱ་བ་དང༌། དགྲ་བཅོམ་པ་ཞེས་བྱ་བ་ཡང་འཇིག་རྟེན་དུ་བྱུང་བ་མེད། ས་བཅུ་དང་ལམ་ལྔའི་ཡོན་ཏན་དེ་འདྲ་ཡང་འཇིག་རྟེན་དུ་བྱུང་བ་མེད་ཅེས་པ་ལ་སོགས་པས་དཀོན་མཆོག་ཁས་མི་ལེན་པ་ལྟ་བུ་ཡིན།
དེ་ལྟར་མི་དགེ་བཅུ་པོ་རེ་རེ་ལའང་ཉེས་པ་ཆེ་ཤོས་རེ་ཡོད་པར་གསུངས་པས། དེ་ཡང་སྲོག་གཅོད་པ་ཐམས་ཅད་ཀྱི་ནང་ནས་ཉེས་པ་ཆེ་ཤོས་དེ། རང་གི་ཕ་ཡང་ཡིན་པ། དེ་དགྲ་བཅོམ་པའི་གོ་འཕང་ཐོབ་པ་ཞིག་ཡིན་པ་དེ་བསད་པ་ལྟ་བུ་དང༌། མ་བྱིན་པ་ལེན་པའི་ནང་ནས། དཀོན་མཆོག་གི་དཀོར་རྫས་དང༌། བླ་མ་དགེ་བའི་བཤེས་གཉེན་གྱི་རྒྱུ་དེ། རང་གིས་བསམ་བཞིན། ཤེས་བཞིན་དུ་མ་བྱིན་པར་བླངས་པ་དེ་ཉེས་པ་ཆེ་བ་དང༌། འདོད་པས་ལོག་པར་གཡེམ་པ་ལ་ཆ་མཚོན་ན༑ རང་གི་མ་ཡང་ཡིན་ལ། དེ་དགྲ་བཅོམ་མའི་གོ་འཕང་ཐོབ་པ་ཞིག་ཡིན་པ་དེ་ལ་སྤྱད་ན་ཉེས་པ་ལྕི་བ་དང༌། རྫུན་སྨྲ་བ་ལ་ཆ་བཞག་ན། ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ་མཚན་དང་དཔེ་བྱད་ཀྱིས་བརྒྱན་པ་དེ་འདྲ་ཡོད་མ་རེད་ཟེར་ནས་སངས་རྒྱས་ལ་སྐུར་འདེབས་ཀྱི་རྫུན་དང༌། དེ་བཞིན་བླ་མ་དགེ་བའི་བཤེས་གཉེན་གསང་སྔགས་རྡོ་རྗེ་ཐེག་པའི་ཆོས་སྟོན་མཁན། རང་གི་རྩ་བའི་བླ་མ་ལ་སྐྱག་རྫུན་སྨྲས་ན་ཉེས་པ་ཆེ་བ་དང༌། ཕྲ་མ་བཅུག་པ་ལ་ཡང༌། དགེ་འདུན་སྡེ་ལ་དབྱེན་བྱས་པ་ཉེས་པ་ཆེ་བ་སྟེ། དེ་ཡང་དགེ་འདུན་དེ་ལ་སོ་སོ་སྐྱེ་བོའི་དགེ་འདུན་དང༌། འཕགས་པའི་དགེ་འདུན་གཉིས་ཡོད། འཕགས་པའི་དགེ་འདུན་ཟེར་བ་དེ་གང་ཡིན་ཟེར་ན། ཐུགས་རྒྱུད་ལ་སྤངས་རྟོགས་ཀྱི་ཡོན་ཏན་ཁྱད་པར་ཅན་མངའ་བའི་གང་ཟག་གཅིག་ལའང་དགེ་འདུན་ཞེས་མཚན་ཐོགས་པ་རེད། སོ་སོ་སྐྱེ་བོའི་དགེ་འདུན་ཟེར་བ་དེ་གང་ཡིན་ཟེར་ན། ཚུལ་ཁྲིམས་གཙང་མ་སྐྱོན་གྱིས་མ་གོས་པའི་གྲྭ་པ་བཞི་ལོངས་པ་ཡན་ཆད་ལ། དགེ་འདུན་གྱི་སྡེ་ཟེར་བ་རེད། དེ་ལྟ་བུའི་དགེ་འདུན་གྱི་སྡེ་ལ་ཕར་ཚུར་མི་མཐུན་པའི་དཀྲུག་ཤིང་བརྒྱབ་པ་དང༌། དེའི་ནང་ནས་ཀྱང་གསང་སྔགས་རྡོ་རྗེ་ཐེག་པའི་ཆོས་སྟོན་པའི་བླ་མ་དང༌། སློབ་མ་གཉིས་ཀྱི་བར་ལ་དཀྲུག་ཤིང་བྱས་པ་ནི། ཕྲ་མའི་ནང་ནས་ཉེས་པ་ཆེ་བ་ཡིན།
ཚིག་རྩུབ་པའི་ནང་ནས་ཡུལ་ཁྱད་པར་ཅན་བླ་མ་དགེ་བའི་བཤེས་གཉེན་དང་བྱང་ཆུབ་སེམས་དཔའ་ལྟ་བུར་ཚིག་རྩུབ་པ་སྨྲས་ན། གཞན་གང་ལས་ཀྱང་ཉེས་པ་ཆེ་བ་ཡིན་པས། བདེ་སྨོན་གྱི་ནང་དུ།
ཁམས་གསུམ་སེམས་ཅན་བསད་ལས་སྡིག་ཆེ་བ། །བྱང་ཆུབ་སེམས་དཔའ་རྣམས་ལ་སྐུར་བ་བཏབ། །དོན་མེད་སྡིག་ཆེན་བསགས་པ་མཐོལ་ལོ་བཤགས། །ཞེས་གསུངས་པ་ལྟ་བུ་རེད། ངག་འཁྱལ་ལ་ཡང་ཆོས་དོན་དུ་གཉེར་བའི་གང་ཟག་ལ། ཆོས་དེ་མེད་པར་དོན་མེད་ངག་འཁྱལ་གྱི་སྒོ་ནས་དུས་ཚོད་འཕྲོ་བརླག་གཏོང་བ་ལྟ་བུ་དང༌། ད་ལྟར་གོང་དུ་ཞུས་པ་ལྟར་དགེ་འདུན་ཚོགས་འཛོམ་སའི་གནས་སུ། མི་ངག་འཁྱལ་ཅན་ཞིག་འོང་ནས། རྒྱ་བོད་ཧོར་གསུམ་གྱི་གཏམ་ཞིག་བཤད་ན། ཚང་མ་ཁ་ཆ་རེ་དེའི་ཁ་ལ་བལྟས་ནས་སྡོད་དགོས་པས་ཤིན་ཏུ་ཉེས་པ་ཆེ་བ་ཡིན། བརྣབ་སེམས་ཀྱི་སྒོ་ནས་ཉེས་པ་ཆེ་བ་ནི། སྤོང་བ་བསམ་གཏན་པ་ཉམས་བཞེས་གཙོ་བོར་གནང་ནས་རི་ཁྲོད་དུ་ཟས་གོས་གནས་མལ་ངན་ངོན་ཙམ་ལ་བརྟེན། རི་ཁྲོད་དུ་སྒྲུབ་པ་རྩེ་གཅིག་རྒྱག་མཁན་ལ། བསྙེན་བཀུར་འབུལ་འདེགས་གང་ཡོད་པ་དེ་ཚོ་ང་ལ་བྱུང་ན་བསམས་ཏེ་འཕྲོག་འདོད་ཀྱི་བརྣབ་སེམས་སྐྱེས་པ་ལྟ་བུ་དང༌། གནོད་སེམས་ཀྱི་སྒོ་ནས་ཉེས་པ་ཆེ་བ་ནི། སངས་རྒྱས་ཤཱཀྱ་ཐུབ་པ་ལྟ་བུའི་སྐུ་ལ་ངན་སེམས་ཀྱིས་ཕྲག་འབྱིན་པའི་བསམ་ཚུལ་སྐྱེས་པ་ལྟ་བུ་དང༌། ལོག་ལྟའི་སྒོ་ནས་ཉེས་པ་ཆེ་བ་ནི། ལྟ་བ་ངན་པ་མཆོག་ཏུ་འཛིན་པ་ལྟ་བུ་ཡིན་གསུང༌།
འོ་དེ་ལྟར་སྲོག་གཅོད་སོགས་དེ་ཚོ་རེ་རེ་ལ་ཡང་གཞི། བསམ་པ། སྦྱོར་བ༑ མཐར་ཐུག་པ་སྟེ། སྡིག་པའི་ཡན་ལག་བཞི་རྫོགས་ན་ལྕིའོ་གསུངས་པས། དཔེར་ན། སྲོག་གཅོད་པ་ལྟ་བུ་ཞིག་ལ་ཆ་བཞག་ན། དོ་བདག་དེས་དེ་རིང་ལུག་གཅིག་གསོད་ཟེར་ནས། གཡོག་པོ་ལ་ཕར་བཀའ་བཏང་བ་ཡིན་ན། སེམས་ཅན་འབྲི་དང་གཡག་དང་ར་སོགས་མང་པོ་ཡོད་པའི་ནང་ནས། ལུག་གཅིག་ཆེད་དུ་ངོས་བཟུང་བས། གཞི་སེམས་ཅན་ལུག་ཡིན་པ་ཤེས་ཏེ། སྡིག་པའི་དྲི་མ་གཅིག་གོས་ཚར་བ་རེད། བསམ་པ་ཟེར་ན། ད་ལུག་གཅིག་གསོད་དགོས་བསམས་ནས་མ་འཁྲུལ་བར་ལུག་ཚེ་ཟད་པ་དེ་ཁྲིད་ཡོང་བ་ལྟ་བུ་དང༌། དེ་ལྟར་གཞི་དང་བསམ་པ་གཉིས་ཚང་བས། སྡིག་པའི་དྲི་མ་གཉིས་གོས་ཚར། དེ་ནས་ལུག་དེ་རྐང་ལག་འབྲེང་པས་བཀྱིག་པ་སོགས་བྱས་ནས། འཇིགས་སྣང་དང་དངངས་སྐྲག་ཚད་མེད་པའི་ཐོག་ལུས་གནམ་ས་བསྒྱུར། མགོ་རྟིང་བཟློག་སྟེ། དངོས་སུ་གྲི་བཙུགས་པའམ། སྐེ་གཅོད་པའམ། མཆུ་སྡོམ་པ་ལ་སོགས་པ་ཡུལ་ལུང་པ་སོ་སོའི་གསོད་པའི་ལུགས་སྲོལ་གང་ཡོད་པ་དེའི་སྒོ་ནས་གསོད་པའི་སྦྱོར་བ་ལག་ལེན་དུ་བསྟར་བ་དེ། སྦྱོར་བའི་ཡན་ལག་ཚང༌། མཐར་ལུས་དང་སྲོག་དབུགས་སོ་སོར་བྲལ་ནས་མིག་སྐྱ་ལོག་གེ། མཆི་མ་ཛར་རེ་བའི་ངང་སྲོག་གི་དབང་པོ་འགགས་ཚར་བ་དེ་ལ་མཐར་ཐུག་པའི་ཡན་ལག་ཚང་འགྲོ་བ་ཡིན། དེ་བཞིན་དུ་མ་བྱིན་ལེན་པ་དང༌། འདོད་པས་ལོག་པར་གཡེམ་པ་སོགས་དེ་དག་ཐམས་ཅད་ལ་གཞི་ཙམ་ཞིག་ཡིན་ན་ཉེས་པ་ཆུང་བ། གཞིའི་ཐོག་ལ་བསམ་པ་ཙམ་ཞིག་བྱུང་ནའང༌། སྦྱོར་བ་དེ་མ་ཚང་ན་ཏིག་ཚོད་ཉེས་པ་ཆུང་བ་རེད། གཞི་དང་བསམ་པ་དང་སྦྱོར་བ་དང་མཐར་ཐུག་པ་སྟེ། སྡིག་པའི་ཡན་ལག་བཞི་པོ་དེ་ཚང་མ་བྱུང་ན་ཉེས་པ་ཐམས་ཅད་ཀྱི་ནང་ནས་ལྕི་བ་ཡིན་གསུང༌། དེ་ཡང་ཀླུ་སྒྲུབ་ཀྱིས།
རྟག་དང་མངོན་པར་ཞེན་དང་གཉེན་པོ་མེད། །ཡོན་ཏན་གཙོ་ལྡན་གཞི་ལས་བྱུང་བའི་ལས། །དགེ་དང་མི་དགེ་རྣམ་ལྔ་ཆེན་པོ་སྟེ། །ཞེས་གསུངས་པས། རྟག་དང་ཞེས་པ་ནི། མི་དགེ་བཅུའི་ལས་ཀ་དེ་དག་ཉི་མ་གཅིག་མ་ཡིན། གཉིས་མ་ཡིན་པར། རྟག་པར་རྒྱུན་དུ་སྤྱད་ན་ལྷག་པར་དུ་ཉེས་པ་ཆེ་བ་རེད། མངོན་པར་ཞེན་དང་ཟེར་ན། མི་དགེ་བའི་ལས་ཀ་སྤྱད་པ་དེ་ལའང་འགྱོད་སེམས་གང་ཡང་མེད་པའི་ཐོག་ནས། དགའ་བཞིན་སྤྲོ་བཞིན་པར་མངོན་ཞེན་དང་བཅས་པ་ཡིན་ན་ཉེས་པ་ཆེ་བ་རེད། གཉེན་པོ་མེད་ཅེས་པ་ནི། ཨ་ཙི་ངས་མི་དགེ་བ་དེ་འདྲ་བྱས་པ་རེད། གང་དྲག་བསམས་ནས་ཁོག་ཏུ་དུག་སོང་བ་ལྟ་བུའི་འགྱོད་པ་རྣམ་པར་སུན་འབྱིན་པའི་སྟོབས་སོགས། སྟོབས་བཞིས་སྡིག་པ་སྦྱངས་ན་དག་རྒྱུ་ཡོད་པ་ཡིན་ན་ཡང༌། དེ་ལྟ་བུའི་གཉེན་པོ་གང་ཡང་མེད་པར་དགའ་སྤྲོ་དང་བཅས་སྲོག་གཅོད་པ་སོགས་བྱེད་པ་དེ་ཚོ་ནི། ཤིན་ཏུ་ནས་ཀྱང་ཉེས་པ་ཆེ་བ་ཡིན། ཡོན་ཏན་ཞེས་པ་ནི། ལས་དགེ་བ་དང་སྡིག་པ་གང་བསགས་ན་ཡང༌། གསག་སའི་ཡུལ་དེ་བཀའ་གཉན་ལོད་ཀྱི་ཁྱད་པར་ཆེན་པོ་ཡོད་པས། ཡུལ་ཡོན་ཏན་ཅན་དཀོན་མཆོག་གསུམ་དང༌། ལྷག་པར་བླ་མ་དགེ་བའི་བཤེས་གཉེན་ཞིག་ལ་མི་དགེ་བའི་ལས་ཤིག་བསགས་པ་ཡིན་ན། མི་དཀྱུས་མ་འདྲ་བོ་འབུམ་ཕྲག་དེ་འདྲ་ལ་མི་དགེ་བའི་ལས་བསགས་པ་བས་ཀྱང་ཉེས་ཚབས་ཆེ་བ་ཡིན། གཙོ་ལྡན་ཞེས་པ་ནི། ལས་དགེ་སྡིག་གཉིས་དེ་གང་བྱས་ན་ཡང་གཙོ་བོ་དེ་ནི། ཐག་རིང་གི་མགྲོན་པོ། ཡུན་རིང་གི་ནད་པ། ཕ་མ་རྒས་ཤིང་འཁོགས་པ་གསུམ་ལ་གང་བྱས་ཀྱང་ཕན་གནོད་ཆེན་པོ་འབྱུང་བ་ཡིན། ཐག་རིང་གི་མགྲོན་པོ་ཟེར་བ་ནི། འགྲུལ་པ་དཀའ་ངལ་གྱི་མཐའ་ལ་ལྷུང་མཁན་གྱིས་ང་རང་ཚོ་ལ་རེ་བ་བྱས་ནས་ཚུར་ཡོང་དུས། དེ་ལ་བྱམས་པོ་བྱས། ཇ་ཐུག་ལ་སོགས་པ་སྤྲད་རྒྱུ་མེད་པའི་སྟེང༌། ཁྱོད་གང་བྱེད་དུ་ཡོང་བ་ཡིན་ཟེར་ནས་མར་བཏོན་བཞག་པ་ཡིན་ན། ཁོ་དཀའ་ངལ་གྱི་མཐའ་ལ་ལྷུང་བས་གཞན་གང་ལས་ཀྱང་སེམས་ཕམ་པ་ཞིག་འབྱུང་འགྲོ་བ་ཡིན་པས་ཉེས་པ་ཆེ་བ་ཡིན། ཡུན་རིང་གི་ནད་པ་ཟེར་ན། སྟེང་གདོན་གཟའ། འོག་གདོན་ཀླུ། བར་གདོན་བཙན་ལ་སོགས་པས་བཏབ་ནས། ལོ་ནད་སྟན་འབྱར་ལ་ལུས་ནས་རུས་གོག་པགས་པས་གཡོགས་ཙམ་ཤ་ཟད་པགས་ཟད་ལ་སོང༌། མལ་སའི་སྟེང་ནས་ཡར་ལང་མི་ཕོད་པའི་ནད་པ་ཉམ་ཐག་དེ་ཚོ་ལ། སྙིང་རྗེས་ཀུན་ནས་བསླངས་ཏེ། དེ་ལ་ནད་གཡོག་རྒྱུགས་ནས་སྐྱག་པ་ཕྱིས། ཇ་ལ་སོགས་པ་ཁོ་རང་གི་ཁམས་ལ་གང་ཡོད་པ་དེ་ཚོ་བྱམས་པོའི་སྒོ་ནས་ཕར་བྱིན་པ་ཡིན་ན་ནད་པ་དེ་གཞན་ལས་ཀྱང་དགའ་སྤྲོ་ཆེ་བ། ད་འདི་ངའི་བུ་ནི་མིན། བུ་མོ་ནི་མིན། གང་ཡང་མིན་པ་ཞིག་གིས་ང་ལ་འདི་ཙམ་གྱིས་བཀའ་དྲིན་ཆེན་པོས་སྐྱོང་བ་བསམས་ནས་དགའ་སྤྲོ་ཆེན་པོ་འབྱུང་འགྲོ་བ་རེད། ཁོ་དགའ་སྤྲོ་ཆེ་བ་དེ་ཙམ་གྱིས་ཕན་ཡོན་ཐོབ་པ་ཡིན། སྔར་བདག་ཅག་གི་སྟོན་པ་སངས་རྒྱས་ཤཱཀྱ་ཐུབ་པས་ཀྱང༌། ནད་པ་ལ་ནད་གཡོག་མཛད་དེ་ནད་པའི་ཕྱི་ས་ཕྱག་གིས་དངོས་སུ་ཕྱིས་པའི་ལོ་རྒྱུས་ཡོད་པ་རེད། ཡང་དེ་འདྲའི་ནད་པ་དཀའ་ངལ་གྱི་མཐའ་ལ་ལྷུང་ནས་ཡོད་པ་དེ་ཚོ་ལ། ནད་གཡོག་ཀྱང་ཡག་པོ་མ་བྱས། ནད་གཡོག་མེད་པའི་སྟེང་དུ། ད་ཁྱོད་ལ་སྡུག་ཤི་རྒྱག་རྒྱུ་ནི་མི་འདུག་ཟེར་བ་སོགས་བཀའ་རྒྱུག་འདྲ་བོ་ཕར་བཏང་བཞག་ན། ནད་པ་དེ་ཤིན་ཏུ་ནས་ཀྱང་བློ་ཕམ་སྟེ། རང་ཤི་ན་བསམས་ཀྱང་ཤི་རྒྱུ་ཡང་མེད། མིས་ཀྱང་ཉེས་ཆད་ཕོག །ད་ཅི་དྲག་བསམས་ནས་གཞན་ལས་ཀྱང་བློ་ཕམ་པ་བྱུང་བས་ཉེས་པ་ཡང་ཆེ་བ་ཡིན། ཕ་མ་རྒས་ཤིང་འཁོགས་པ་ཟེར་ན། གུ་རུ་རིན་པོ་ཆེའི་ཞལ་ནས།
རྒས་པ་ཡི་མུག་མ་སྐྱེད་བཀུར་སྟིས་སྐྱོངས། །ཞེས་གསུངས་པ་ནང་བཞིན། རང་གི་དྲིན་ཆེན་གྱི་ཕ་དང་མ་རྒས་ཤིང་འཁོགས་ནས་བསྡད་པ་དེ་ཚོ་ཐམས་ཅད་ལ། རང་དགའ་བཞིན་སྤྲོ་བཞིན་དང་བ་ཕུན་སུམ་ཚོགས་པའི་སྒོ་ནས། བྱམས་པ་དང་བརྩེ་བས་ཞབས་ཏོག་སྒྲུབ། མཐུན་རྐྱེན་སྦྱོར། སེམས་ཕམ་དུ་མ་བཅུག་པ་ཡིན་ན། རང་ལའང་བསོད་ནམས་ཀྱི་ཚོགས་བསམ་གྱིས་མི་ཁྱབ་པ་འབྱུང་བ་རེད། འཛམ་བུ་གླིང་པ་ལས་ཀྱི་ས་པ་ཡིན་པས། ཚེ་སྟོད་ལ་ལས་བཟང་ངན་གང་བསགས་པ་དེ། ཚེ་སྨད་ལ་དངོས་སུ་མིག་གིས་མཐོང་རྒྱུ་ཡོད་པ་མགྱོགས་པོར་སྨིན་པ་ཡིན། ཚེ་སྟོད་ལ་ཕ་མ་ལ་བྱམས་པོར་བྱས་པ་དེ་ཚོ་ཚེ་སྨད་ལ་སོ་སོ་ལའང་སྐྱིད་པོ་ཡོང་བ་དང༌། གལ་ཏེ་སོ་སོ་ལའང་ཕྲུ་གུ་ཞིག་བྱུང་བ་ཡིན་ན། ཚེ་སྟོད་ལ་ཕ་མ་ལ་རང་གིས་བྱམས་པོ་བྱས་ན། རང་གི་ཕྲུ་གུ་དེས་ཀྱང་ལས་ཀྱི་དབང་གིས་རང་ལ་བྱམས་པོ་སྐྱོང་འོང༌། ཚེ་སྟོད་ལ་ཕ་མ་ལ་རང་གིས་བརྒྱབ་བརྡུང༌། བཀའ་རྒྱུག་ལ་སོགས་པ་བཏང་ནས་སེམས་མང་པོ་ཕམ་དུ་བཅུག་ན། རང་གི་ཕྲུ་གུ་དེས་ཀྱང་རང་ལ་བརྒྱབ་བརྡུང༌། བཀྱིག་ལ་ཁད། གསོད་ལ་ཁད། ཟ་ལ་ཁད་བྱེད་པ་དེ་འདྲ་ཡོང༌། ཁྱད་པར་རང་གི་ཕ་མ་དེ་ཚོ་ལ་བྱམས་པོ་བྱས་ཏེ་དགའ་བོ་བྱུང་ན། ངའི་བུའམ། བུ་མོ་འདི་ཚེ་རིང་བ་ཞིག་ཡོང་བར་ཤོག །ནད་མེད་པ་ཞིག་ཡོང་བར་ཤོག་ཟེར་བ་སོགས། ཕ་མས་སྨོན་ལམ་མང་པོ་འདེབས་ཀྱི་རེད། ཤར་པས་ཀྱང་སྨོན་ལམ་སྤྲད་ཟེར་བ་ནང་བཞིན། ཕ་མས་དངོས་གནས་སྨོན་ལམ་སྤྲད་པ་ཡིན་པས། ཕ་མའི་སྨོན་ལམ་དེ་བུ་དང་བུ་མོ་གང་ཡིན་ནའང་དེ་ཚོ་ལ་འཕྲལ་དང་འཕྲལ་དུ་འགྲུབ་འོང་བ་རེད། ཡང་རང་གི་ཕ་མ་དེ་ཚོ་ལ་བློ་ཚད་མེད་པ་ཞིག་ཕམ་བཅུག་ན། ངའི་བུའམ་བུ་མོ་འདི་ཁོག་པའི་ནང་དུ་ཁུར་བ་ནས་བཟུང་དཀའ་ངལ་ཆེན་པོ་འདི་འདྲ་ཞིག་བརྒྱབ་ནས་གསོ་སྐྱོང་བྱས་པ་ཡིན་པ་ལ། ད་ལྟར་ཁོ་རང་ཏོག་ཙམ་ཡར་ཚར་དུས་ང་ལ་ཐུབ་ཚོད་འདི་འདྲ་གཏོང་བར་བསམས་ནས། ཕ་མ་ཡང་སེམས་ཧ་ཅང་ཆེན་པོ་ཕམ་ན། སྨོན་ལམ་ལོག་པ་སྤྲད་ཀྱི་རེད། སྨོན་ལམ་ལོག་པ་སྤྲད་སོང་ན། བུ་དང་བུ་མོ་གང་ཡིན་ནའང་མཐོང་ཆོས་སུའང་སྡུག་བསྔལ་ཚད་མེད་པ་འོང་བ་རེད།
སྔར་ཇོ་བོ་རྗེ་དཔལ་ལྡན་ཨ་ཏི་ཤ་བོད་དུ་བྱོན་པའི་གནས་སྐབས་སུ། བོད་པ་དེ་ཚོས་གསེར་གྱི་རྟ་ལ་གཡུ་ཡི་སྒ་དང་བཅས་པ་ཕུལ་ནས། ཆོས་གནང་བར་ཞུས་པའི་སྐབས། ཇོ་བོ་རྗེ་ཡང་ཐུགས་དགྱེས་ཚོར་ཆེན་པོས། ཁྱེད་རང་རྣམས་ལ་ངས་ཆོས་བཤད་རྒྱུ་ལ། རབ་ཏུ་བྱུང་བ་རྣམས་ཀྱིས་ཆོས་ཀུན་རྫོབ་བདེན་པ་དང་དོན་དམ་བདེན་པ་གཉིས་ཟུང་འབྲེལ་དུ་སྒོམ་པ་ཡིན་ཀྱང༌། དེ་ཁྱེད་འཇིག་རྟེན་པ་རྣམས་ཀྱིས་སྒོམ་མི་ཐུབ། འོན་ཀྱང་ཁྱེད་རྣམས་ཀྱིས་ཕ་མ་རྒས་ཤིང་འཁོགས་པ་དང༌། ཡུན་རིང་གི་ནད་པ་དང༌། ཤུལ་རིང་གི་མགྲོན་པོ་གསུམ་ལ་བསྙེན་བཀུར་བྱས་པ་ཡིན་ན། རབ་ཏུ་བྱུང་བ་རྣམས་ཀྱིས་བདེན་གཉིས་ཟུང་འབྲེལ་དུ་བསྒོམས་པ་དང་འདྲ་བའི་ཕན་ཡོན་ཁྱེད་རྣམས་ལའང་ཐོབ་པ་ཡིན་གསུངས། འོ་དེ་ལྟ་བུ་རྟག་དང་གཅིག །མངོན་པར་ཞེན་པ་དང་གཉིས། གཉེན་པོ་མེད་པ་དང་གསུམ། ཡོན་ཏན་དང་བཞི། གཙོ་ལྡན་དང་ལྔ་པོ་དེའི་ཐོག་ནས། དགེ་མི་དགེ་གང་བྱས་ནའང་སྟོབས་ཆེ་བ་ཡིན་གསུངས།
མི་དགེ་བ་བཅུ་པོ་དེ་དག་གི་འབྲས་བུ་ཡང༌། རྣམ་སྨིན་གྱི་འབྲས་བུ་དང༌། རྒྱུ་མཐུན་གྱི་འབྲས་བུ་དང༌། དབང་གི་འབྲས་བུའམ་བདག་པོའི་འབྲས་བུ་དང་གསུམ་མོ། དེ་ལ་རྣམ་སྨིན་གྱི་འབྲས་བུ་ལ་ཡང༌། ཉོན་མོངས་པའི་སྒོ་ནས་རྣམ་པར་བཞག་པ་དང༌། གྲངས་ཀྱི་སྒོ་ནས་རྣམ་པར་བཞག་པ་དང༌། ཡུལ་གྱི་སྒོ་ནས་རྣམ་པར་བཞག་པ་དང་གསུམ། དེ་ལ་ཉོན་མོངས་པའི་སྒོ་ནས་རྣམ་པར་བཞག་པ་ནི། རིན་ཆེན་ཕྲེང་བ་ལས།
ཞེ་སྡང་གིས་ནི་དམྱལ་བར་སྐྱེ། །ཆགས་པས་ཡི་དྭགས་འགྲོ་བར་འགྲོ། །རྨོངས་པས་ཕལ་ཆེར་དུད་འགྲོར་འགྲོ། །ཞེས་གསུངས་པ་ལྟར་དུ་མི་དགེ་བ་བཅུ་པོ་དེ་དག་ཐམས་ཅད་ཉོན་མོངས་པ་ཞེ་སྡང་གིས་ཀུན་ནས་བསླངས་ཏེ་སྤྱད་པ་གང་ཡིན་པ་དེ་དག་གིས་དམྱལ་བ་རུ་འགྲོ་བ་དང༌། ཉོན་མོངས་པ་འདོད་ཆགས་ཀྱིས་ཀུན་ནས་བསླངས་ཏེ། མི་དགེ་བ་བཅུ་གང་སྤྱད་པ་ཐམས་ཅད་ནི་ཡི་དྭགས་སུ་སྐྱེ་བ་དང༌། ཉོན་མོངས་པ་གཏི་མུག་གིས་ཀུན་ནས་བསླངས་ཏེ། མི་དགེ་བ་བཅུ་གང་སྤྱད་པ་ཐམས་ཅད་ནི་དུད་འགྲོ་རུ་སྐྱེ་བར་གསུངས། གྲངས་ཀྱི་སྒོ་ནས་རྣམ་པར་བཞག་པ་ནི། མི་དགེ་བ་བཅུ་གྲངས་མང་པོར་སྤྱད་པ་དེ་དག་དམྱལ་བ་རུ་སྐྱེ་བ་དང༌། གྲངས་ཉུང་ཙམ་སྤྱད་པ་དེ་དག་ཡི་དྭགས་སུ་སྐྱེ་བ་དང༌། ཁ་ཤས་ཙམ་སྤྱད་པ་དེ་དག་དུད་འགྲོ་རུ་སྐྱེ་བ་ཡིན། ཡུལ་གྱི་སྒོ་ནས་རྣམ་པར་བཞག་པ་ནི། མི་དགེ་བ་བཅུ་པོ་དེ་ཡང་ཡུལ་ཁྱད་པར་ཅན་བླ་མ་དགེ་བའི་བཤེས་གཉེན་ལྟ་བུ་ལ་སྤྱད་པ་ཡིན་ན་དམྱལ་བ་རུ་སྐྱེ་བ་དང༌། དེ་ལས་ཡུལ་དམན་ཙམ་མཆེད་གྲོགས་ཆོས་མཛད་ལྟ་བུ་ལ་སྤྱད་པ་ཡིན་ན་ཡི་དྭགས་སུ་སྐྱེ་བ་དང༌། ཡུལ་ཕལ་པ་རྣམས་ལ་སྤྱད་ན་དུད་འགྲོ་རུ་སྐྱེ་བ་ཡིན་གསུང༌།
རྒྱུ་མཐུན་དེ་ལ་ཡང་མྱོང་བ་རྒྱུ་མཐུན་དང༌། བྱེད་པ་རྒྱུ་མཐུན་གཉིས་ཡོད་པ་ལས། དེ་ལ་དང་པོ་མྱོང་བ་རྒྱུ་མཐུན་ནི།
བསད་པས་ཚེ་ཐུང་ནད་མང་དང༌། །མ་བྱིན་ལེན་གྱིས་ལོངས་སྤྱོད་དབུལ།།ལོག་གཡེམ་ཆུང་མ་དགྲ་དང་བཅས། །རྫུན་གྱིས་སྐུར་འདེབས་མི་ཁ་སྡང༌། །ཕྲ་མས་བཤེས་ཉུང་མཛའ་དང་བྲལ། །ཚིག་རྩུབ་ཀྱིས་ནི་མི་སྙན་ཐོས། །ངག་འཁྱལ་རང་གི་ཚིག་མི་བཙུན། །བརྣབ་སེམས་ཡིད་ལ་རེ་བ་འཇོམས། །གནོད་སེམས་འཇིགས་ཤིང་སྐྲག་པས་བཅིངས། །ལོག་ལྟས་ལྟ་ངན་ཟིང་ཟིང་པོ། །ཞེས་གསུངས་པས། དེའི་དང་པོ་བསད་པས་ཚེ་ཐུང་ནད་མང་དང་ཞེས་པ་ནི། ཚེ་སྔོན་མར་བྱས་པ་ནི་ཚེ་འདི་རུ་སྨིན། ཚེ་འདི་རུ་བྱས་པ་ཡིན་ན་སྐྱེ་བ་རྗེས་མ་ལ་སྨིན་པ་ཡིན་པས། སྲོག་བཅད་པའི་མྱོང་བ་རྒྱུ་མཐུན་ལ་བརྟེན་ནས། རང་མི་ལུས་ལྟ་བུ་ཞིག་ཐོབ་ནའང་ཚེ་ཐུང་བ་དང་ནད་མང་བ་འབྱུང་བ་ཡིན། ད་ལྟར་པུ་གུ་ཁ་ཤས་ནི་ཨ་མའི་མངལ་ནས་ཀྱང་ཤི་བ་དང༌། ཁ་ཤས་སྐྱེས་ནས་ལོ་གསུམ་བཞི་ཙམ་ནས་ཤི་བ་དེ་ཚོ་ཐམས་ཅད་ནི། ཚེ་སྔོན་མར་སྲོག་བཅད་པའི་མྱོང་བ་རྒྱུ་མཐུན་རེད། དེ་ཡང་སྐྱེ་བ་མང་པོའི་བར་དུའང་ཨ་མ་ལས་སྐྱེས་ཙམ་སྐྱེས་ཙམ་ལ་ཤི་བ་ཤས་ཆེ་བ་ཡིན་གསུངས། ཡང་ཁ་ཤས་མ་ཤི་ནའང་སྐྱེས་པ་ནས་བཟུང་སྟེ། ཚེ་གང་ཕལ་ཆེར་ང་གཅིག་ན་གི་འདུག །ང་གཅིག་ཚ་གི་འདུག་ཟེར་རྒྱུ་མ་གཏོགས། སྐྱིད་པོ་འདུག་ཁྱོན་ནས་ཟེར་རྒྱུ་མེད་པ་འདི་ཚོ་ཐམས་ཅད་ཀྱང་ཚེ་སྔོན་མར་སྲོག་བཅད་མང་པོ་བྱས་པའི་མྱོང་བ་རྒྱུ་མཐུན་གྱིས་བྱུང་བ་རེད། མ་བྱིན་ལེན་གྱིས་ལོངས་སྤྱོད་དབུལ་ཟེར་ན། ཚེ་སྔོན་མར་རྐུ་མ་བརྐུས་པ་ལ་བརྟེན་ནས། ཚེ་འདི་རུ་ལོངས་སྤྱོད་དབུལ་བ་སྟེ། རང་གིས་ཐབས་ཤེས་ཡོད་དགུ་རྩལ་སྤྲུགས་ཀྱི་སྒོ་ནས་འབད་རྩོལ་བྱས་ནའང་ཟ་རྒྱུ་འཐུང་རྒྱུ་འདྲ་བོ་གང་ཡང་མི་འབྱོར་བར། ནངས་ཟས་ནངས་མི་རྙེད། ནུབ་ཟས་ནུབ་མི་རྙེད་པ་དང༌། ཕྲན་བུ་ཞིག་རྙེད་ནའང་དེ་ཡང་རྐུན་མས་རྐུ་བ་དང༌། ཇག་པས་བཅོམ་འགྲོ་བ་སོགས་དགྲ་དང་ཐུན་མོང་དུ་གྱུར་པ་ལྟ་བུ་འབྱུང་བ་ཡིན། ལོག་གཡེམ་ཆུང་མ་དགྲ་དང་བཅས་ཟེར་ན། ཚེ་སྔོན་མར་ལོག་གཡེམ་བྱས་པའི་མྱོང་བ་རྒྱུ་མཐུན་ལ་བརྟེན་ནས། ཚེ་འདི་ལ་སྐྱེ་དམན་ཞིག་བྱུང་ནའང་དགྲ་ཟླ་དང་བཅས་པ། ད་ལྟར་བཟའ་ཚང་ཁ་ཤས་དུས་རྒྱུན་དུ་འཁྲུགས་པ་རྒྱག་རྒྱག་པ་དང༌། རྒྱག་རེས་ཞུ་རེས་བྱེད་བྱེད་པས་སྡོད་པ་དེ་ཚོ། ཁ་ཐུག་ལ་བལྟས་ན་ཁྱོ་གའམ། སྐྱེ་དམན་དེ་གཤིས་ཀ་ངན་པས་ཡིན་བསམ་བསམ་འདྲ་བོ་ཡོད་ནའང༌། དེ་གཤིས་ཀ་ངན་པ་གང་ཡང་མ་ཡིན་པར་རང་གིས་ཚེ་སྔོན་མར་འདོད་ལོག་སྤྱད་པའི་མྱོང་བ་རྒྱུ་མཐུན་ཡིན་གསུངས། རྫུན་གྱིས་སྐུར་འདེབས་མི་ཁ་སྡང་ཟེར་ན། རྫུན་སྨྲས་པའི་མྱོང་བ་རྒྱུ་མཐུན་དེ། རང་གིས་གང་ཡང་མ་བྱས་བཞིན་དུ་ཡང་ཁོས་རྐུ་མ་བརྐུས་སོང༌། ཁོས་སྐྱག་རྫུན་བཤད་སོང་ཟེར་བ་ལྟ་བུ་ལ་སོགས་པ་མི་ཁ་མང་པོ་ཟུག་ཡོང་བ་དང༌། རང་ལ་སྐུར་པ་འདེབས་མཁན་མང་པོ་འབྱུང་བ་ཡིན། འོ་དེ་འདྲ་བྱུང་བའི་གནས་སྐབས་སུ། ཡི་མུག་མི་བྱེད་པར་རང་གིས་ཚེ་སྔོན་མར་ལས་ངན་བསགས་པའི་འབྲས་བུ་ཡིན་བསམས་པས་འགྱོད་བཤགས་ལ་སོགས་པ་བྱས་ན། ཉམས་རྟོགས་ལ་ཤིན་ཏུ་ཕན་པར་གསུངས་ཏེ། རིག་འཛིན་འཇིགས་མེད་གླིང་པའི་ཞལ་ནས།
དགྲས་ལོག་སྒྲུབ་བྱས་ཀྱང་ཐུགས་དམ་གྱི་བོགས་འདོན། །གཏམ་མ་ཉེས་ཁ་ཡོག་དགེ་སྐུལ་གྱི་ལྕག་འདེབས། །འདི་ཆགས་ཞེན་འཇིག་པའི་བླ་མ་རུ་འདུག་པས། །ཁོའི་དྲིན་ལན་འཁོར་ཐབས་མེད་པ་རུ་གཟིགས་མཛོད། །ཅེས་གསུངས་པ་ལྟ་བུ་ཉམས་སུ་ལེན་དགོས་པ་ཡིན་གསུངས། ཕྲ་མས་བཤེས་ཉུང་མཛའ་དང་བྲལ་ཟེར་ན། ཚེ་སྔོན་མར་ཕྲ་མ་བཅུག་པའི་མྱོང་བ་རྒྱུ་མཐུན་ལ། རང་ལ་ཚེ་འདིར་གྲོགས་པོ་ཡང་མེད། གྲོགས་མོ་ཡང་མེད། གལ་སྲིད་གྲོགས་པོ་དང་གྲོགས་མོ་བྱུང་བའི་དབང་དུ་བཏང་ནའང༌། དེ་ཡང་མི་གཞན་གཅིག་གིས་དབྱེན་བཅུག་ནས་རང་ལ་ཟུར་ལོགས་པ་མ་གཏོགས་པ་མི་འབྱུང་བ་ཡིན། ཚིག་རྩུབ་ཀྱིས་ནི་མི་སྙན་ཐོས་ཟེར་ན། རང་གིས་ཚེ་སྔོན་མ་དེ་ལ་གཞན་ལ་ཚིག་རྩུབ་པ་མང་པོ་སྨྲས་པའི་མྱོང་བ་རྒྱུ་མཐུན་ལ་བརྟེན་ནས། ཚེ་འདི་རུ་ཕ་ཤི་སོང་ཟེར་བ་ལྟ་བུ་དང༌། མ་ཤི་སོང་ཟེར་བ་ལྟ་བུ་དང༌། གཡང་ལ་ལྷུང་སོང་ཟེར་བ་འདྲ་བོ་ལ་སོགས་པ་དུས་རྒྱུན་དུ་གཏམ་སྙན་པོ་གང་ཡང་མི་གོ་བར། གཏམ་ངན་པ་འབའ་ཞིག་ཐོས་པ་དེ་ལྟ་བུ་ཡིན། ངག་འཁྱལ་རང་གི་ཚིག་མི་བཙུན་ཟེར་ན། ཚེ་སྔོན་མར་རང་གིས་ངག་འཁྱལ་སྨྲས་པའི་མྱོང་བ་རྒྱུ་མཐུན་ལ་བརྟེན་ནས། ཚེ་འདི་རུ་རང་གི་ཚིག་མི་བཙུན་པ་སྟེ། རང་གིས་སྐད་ཆ་དངོས་གནས་དྲང་གནས་ཤིག་བཤད་ན་ཡང་ཁོས་དེ་སྐྱག་རྫུན་ཡིན་མདོག་ཁ་པོ་རེད་ཟེར་ནས་སུ་གང་གིས་ཀྱང་ཆ་འཇོག་དང་ཡིད་ཆེས་མི་བྱེད་པ་ལྟ་བུ་ཡིན། བརྣབ་སེམས་ཡིད་ལ་རེ་བ་འཇོམས་ཟེར་ན། ཚེ་སྔོན་མར་རང་གིས་བརྣབ་སེམས་མང་པོ་བྱས་པ་ལ་བརྟེན་ནས། ཚེ་འདི་རུ་ཡང་བསམ་པའི་དོན་ཐམས་ཅད་མི་འགྲུབ། མ་བསམ་པའི་ཆག་སྒོ་ཐམས་ཅད་ཐོག་ཏུ་བབས་ནས་ཡོང་བ་ཡིན། གནོད་སེམས་འཇིགས་ཤིང་སྐྲག་པས་བཅིངས་ཟེར་ན། ཚེ་སྔོན་མར་རང་གིས་གཞན་དག་ལ་གནོད་སེམས་འཆང་བ་ལ་བརྟེན་ནས། ཚེ་འདི་རུ་ཡང་རང་ཙོག་གེ་བསྡད་ཀྱང༌། གནོད་པ་སྐྱེལ་མཁན་དང༌། སྙད་བརྐོ་མཁན་དང༌། ལབ་མཁན་འདྲ་བོ་མང་པོ་འབྱུང་བ་ཡིན་པས། ཉིན་རྟག་པར་ང་ལ་གཅིག་རྒྱག་མི་ཡོང་ངམ། ང་གསོད་མི་འོང་ངམ། རྡུང་ཡང་མི་འོང་ངམ། བཀྱིག་ཀྱང་མི་འོང་ངམ་བསམ་པ་ལ་སོགས་པ་ལྟ་བུ་འབྱུང་བ་ཡིན། ལོག་ལྟས་ལྟ་ངན་ཟིང་ཟིང་པོ་ཟེར་ན། ཚེ་སྔོན་མར་ལོག་ལྟ་མང་པོ་བྱས་པ་ལ་བརྟེན་ནས། ཚེ་འདི་རུ་ལྟ་བ་ངན་པ་ལ་གནས་ཤིང༌། སེམས་བག་མི་ཕེབས་པ་དང༌། རང་བཞིན་དུ་མི་གནས་པར་གཡོ་སྒྱུའི་ཟིང་ཟིང་དང༌། ཟང་ཟིང་པོ་ལྟ་བུར་འགྲོ་བ་ཡིན། འོ་དེ་ཚོ་ཐམས་ཅད་ནི་མི་དགེ་བ་བཅུའི་མྱོང་བ་རྒྱུ་མཐུན་ཡིན་ལ། བྱེད་པ་རྒྱུ་མཐུན་ནི།
སྔ་མར་གང་བྱས་ད་ལྟའི་ལུས་ལ་ལྟོས། །ཕྱི་མར་གར་སྐྱེ་ད་ལྟའི་ལས་ལ་ལྟོས། །ཞེས་གསུངས་པས། སྔ་མར་རང་གིས་ལས་ཡག་སྡུག་གང་བྱས་མ་བྱས་དེ། ད་ལྟའི་ལུས་རྟེན་འདི་ལ་བལྟས་ན་ཆོག་གི་རེད། ད་ལྟར་རང་གི་ལུས་ལ་ནད་མེད་པ་དང༌། མ་ཉེས་པའི་ཁ་ཡོག །རྒྱལ་པོའི་མནར་གཅོད། ཆོམ་རྐུན་གྱི་འཇིགས་པ་ལ་སོགས་པ་གང་ཡང་མེད་པར། བག་ཕེབས་པའི་ངང་ནས་སེམས་བདེ་སྐྱིད་དང་ལྡན་པར་བསྡད་རྒྱུ་ཡོད་པ་དེ་ཚོ། ཚེ་སྔོན་མ་དེ་ལ་མི་དགེ་བ་བཅུ་སྤངས། དགེ་བ་བཅུ་ཏིག་ཚོད་བསྒྲུབས་པའི་རྟགས་འདྲ་བོ་ཡིན། སྐྱེ་བ་ཕྱི་མ་དེ་ག་རུ་སྐྱེ་དང་མི་སྐྱེ་དེ། ད་ལྟར་རང་གིས་ལས་བྱས་ཚུལ་ལ་བལྟས་ན། ཕལ་ཆེར་རང་གིས་ཀྱང་ལུང་སྟོན་ཐུབ་པ་ཡིན། ཕྱི་མའི་སྐྱེ་བར་ཡང་མི་དགེ་བ་དེ་དང་དེ་ལ་ངང་གིས་འཇུག་པར་དགའ་བའོ་ཞེས་གསུངས་པས། དཔེར་ན། ཞི་མི་དང་སྟག་གཟིག་དང་ཁྲ་དང་གླག་ལ་སོགས་པ་ལྟ་བུ་ལ་ཆ་བཞག་ན། སྐྱེས་མ་ཐག་ནས་གསོད་རྒྱུ་ཁོ་རང་ལ་དགའ་བོ་བྱེད་པ་འདི་ཚོ་ནི། ཚེ་སྔོན་མར་སྲོག་བཅད་པའི་བྱེད་པ་རྒྱུ་མཐུན་ཡིན་པ་དང༌། ཙི་ཙི་ལྟ་བུ་སྐྱེས་ཙམ་ཉིད་ནས་རྐུ་མ་རྐུ་རྒྱུ་ལ་ཁོ་རང་དགའ་བོ་བྱེད་པ་འདི་ཚོ་ནི། ཚེ་སྔོན་མར་རྐུ་མ་བརྐུས་པའི་བྱེད་པ་རྒྱུ་མཐུན་ཡིན་པས། དེ་བཞིན་ད་ལྟར་རང་རྐུ་མ་རྐུ་བ་ལ་དགའ་བོ་ཡོད་ན་ཚེ་སྔོན་མར་རྐུ་མ་བརྐུས་པའི་རྟགས། ད་ལྟར་རང་སྐྱག་རྫུན་བཤད་པ་ལ་དགའ་བོ་ཡོད་ན་ཚེ་སྔོན་མར་སྐྱག་རྫུན་བཤད་པའི་རྟགས་ལ་སོགས་པ་ཡིན། ད་ལྟར་ཡང་རང་གིས་གང་དང་གང་བྱས་པའི་ནང་བཞིན་སྐྱེ་བ་ཕྱི་མ་དེ་ཡང་དེ་དང་དེ་ལྟ་བུ་འབྱུང་བ་ཡིན་གསུངས།
དབང་འབྲས་སམ་བདག་འབྲས་ནི་ཡུལ་ལ་སྨིན་པ་ཡིན་གསུངས་པས། དེ་ཡང་རིམ་པ་བཞིན།
ཕྱི་རོལ་གཟི་ཆུང་སེར་ཆར་མང༌། །རྡུལ་འཁྲིགས་དྲི་ང་མཐོ་དམན་ཅན། །ཚ་སྒོ་ཅན་སོགས་དུས་ལོག་དང༌། །འབྲས་བུ་ཕྲ་ཁ་ཆུང་བའང་མེད། །ཅེས་གསུངས་པས། ཚེ་སྔོན་མར་སྲོག་བཅད་པའི་བདག་པོའི་འབྲས་བུ་ལ་བརྟེན་ནས་ད་ལྟར་རང་ཉིད་སྐྱེ་སའམ། བསྡད་སའི་ཕྱི་རོལ་སྣོད་ཀྱི་བཀོད་པ་འདི་ཡང་གཟི་བརྗིད་ཆུང་ཆུང༌། ལུང་པ་སྐྱ་ཐལ་ལེ་བ། མཐོང་བ་ཙམ་གྱིས་ཡི་དྭགས་ཀྱི་ཡུལ་འདྲ་བ་སྡོད་སྙིང་མི་འདོད་པ་ལྟ་བུ་དང༌། མ་བྱིན་ལེན་པའི་བདག་འབྲས་ནི། རང་བསྡད་སའི་ལུང་པ་དེ་ལ་དུས་རྒྱུན་དུ་སེར་བ་དང་སད་ཀྱིས་སྡང་པོ་ཡོད་ནས། ལོ་ཏོག་བཏབ་པ་དེ་ཚོ་སད་ཀྱིས་ཁྱེར། སེར་བས་བཅོམ་པ་ལྟ་བུ་དང༌། འདོད་པས་ལོག་པར་གཡེམ་པའི་བདག་འབྲས་ནི་རང་ཉིད་སྐྱེ་སའི་ས་ཆ་དེ་ཚོ་ཐམས་ཅད་ལ་རྡུལ་འཁྲིགས་པ་དང༌། རྫུན་སྨྲས་པའི་བདག་འབྲས་ནི་རང་ཉིད་སྐྱེ་སའི་ས་ཆ་དེ་དག་ཐམས་ཅད་དྲི་ང་བ་དང་འདམ་རྫབ་ཅན་ལྟ་བུ་དང༌། ཕྲ་མ་བཅུག་པའི་བདག་འབྲས་ནི་རང་ཉིད་སྐྱེ་ས་དེ་ཡང་བྲག་དང་གཡང་ལ་སོགས་པ་མཐོ་དམན་ཅན། སྒོ་ཐོན་མ་ཐག་ཏུ་ཡང་ན་ཐུར་དུ་བབས་ནས་འགྲོ་དགོས་པའམ། ཡང་ན་གྱེན་དུ་འཛེགས་ནས་འགྲོ་དགོས་པ་ལྟ་བུ་དང༌། ཚིག་རྩུབ་སྨྲས་པའི་བདག་འབྲས་ནི། ཚ་སྒོ་ཅན་ཏེ། ཡུལ་ཚ་བ་ཅན་ལྟ་བུ་དང༌། ཚེར་མ་སོགས་ཟུག་མཁན་མང་པོ་ཡོད་པའི་ཡུལ་ལྟ་བུ་དང༌། ངག་འཁྱལ་སྨྲས་པའི་བདག་འབྲས་ནི། དུས་ལོག་པར་འབྱུང་བ་སྟེ། དབྱར་ཀའི་སྐབས་དགུན་ཀ་འདྲ་བོ། དགུན་ཀའི་སྐབས་དབྱར་ཀ་ལྟ་བུ། ཆར་བབས་དུས་ལ་མི་འབབ། འབབ་མི་དགོས་ལ་བབས་འོང་བ་ལྟ་བུ་དང༌། བརྣབ་སེམས་ཀྱི་བདག་འབྲས་ནི་རང་ཉིད་སྐྱེ་ས་དེ་རུ་འབྲས་བུ་ཞིག་སྨིན་ནའང་ཆུང་ཆུང་མ་གཏོགས་མི་སྨིན་པ་དང༌། གནོད་སེམས་ཀྱི་བདག་འབྲས་ནི་འབྲས་བུ་སྨིན་པ་དེ་ཚོ་ཡང་ཞིམ་པོ་མེད་པ། དཔེར་ན། ཀུ་ཤུ་ཞིག་ཡིན་ན། ལུང་པ་གཞན་གྱི་ཀུ་ཤུ་དང་མི་འདྲ་བ་སྐྱུར་པོ་དང༌། ཆུང་ཆུང་ལྟ་བུ་ལས་མེད་པའི་ཡུལ་དུ་སྐྱེ་བ་དང༌། ལོག་ལྟའི་བདག་འབྲས་ནི། ཆུང་བའང་མེད་གསུངས་པས། འབྲས་བུ་ཆུང་ཆུང་ཞིག་ཀྱང་མེད་པ། ལུང་པ་ཁ་ཤས་ལ་ཟ་འབྲུ་སོགས་ཚང་མ་ལུང་པ་གཞན་དག་ནས་རྒྱབ་ཁུར་སྤྲད་ནས་ཁྱེར་འོང་བ་དང༌། བཏོན་འོང་རྒྱུ་མ་གཏོགས་མེད་པ་དེ་འདྲའི་ཡུལ་དུ་སྐྱེ་བ་ཡིན།
དེ་ཡང་ཡུལ་ལ་ལྟོས་ནས་སྡིག་ཆེ་བ་ནི། མཚམས་མེད་པ་ལྔ་སྟེ། ཕ་གསོད་པ་དང༌། མ་གསོད་པ་དང༌། དགྲ་བཅོམ་པ་གསོད་པ་དང༌། དགེ་འདུན་གྱི་དབྱེན་བྱེད་པ་དང༌། དེ་བཞིན་གཤེགས་པའི་སྐུ་ལ་ངན་སེམས་ཀྱིས་ཁྲག་འབྱིན་པའོ་གསུངས། དེ་ལ་དང་པོ་ནི། རང་ལ་དྲིན་ཆེན་གྱི་ཚེ་འདིའི་ཨ་ཕ་གསོད་པ་སྟེ། དཔེར་ན་རྒྱལ་པོ་མ་སྐྱེས་དགྲ་ལྟ་བུ་ཡིན། མ་གསོད་པ་ནི། རང་གི་ཚེ་འདིའི་ཨ་མ་གསོད་པ་སྟེ། དཔེར་ན་བདེ་བྱེད་ལྟ་བུ་ཡིན། དགྲ་བཅོམ་པ་གསོད་པ་ནི། ཟག་པ་ཟད་དེ་དགྲ་བཅོམ་པ་ཐོབ་པ་དེ་ཉེས་པ་ལ་མ་འཛེམས་པར་བསད་པ་ལྟ་བུ་དང༌། དགེ་འདུན་གྱི་དབྱེན་བྱེད་པ་ནི། ད་ལྟར་གོང་དུ་ཞུས་པ་ལྟར་སོ་སོ་སྐྱེ་བོའི་དགེ་འདུན་བཞི་སྡེ་ཞིག་ལོང་བ་ཡན་ཆད་ལ་ནང་དུ་མི་མཐུན་པའི་དཀྲུག་ཤིང་བྱས་པ་ལྟ་བུ་དང༌། དེ་བཞིན་གཤེགས་པའི་སྐུ་ལ་ངན་སེམས་ཀྱིས་ཁྲག་འབྱིན་པ་ནི། ཡང་དག་པར་རྫོགས་པའི་སངས་རྒྱས་རྒྱལ་བ་ཤཱཀྱ་ཐུབ་པ་ལ། སོ་སོ་སྐྱེ་བོའི་གང་ཟག་ཐ་མལ་པ་ཞིག་གིས་ཁྲག་འབྱིན་ཐུབ་ཀྱི་མ་རེད་དེ། འོན་ཀྱང་བསམས་པ་ངན་པ་ལ་གནས་པའི་སྒོ་ནས། སངས་རྒྱས་ཀྱི་སྐུ་ལ་ངན་སེམས་ཀྱིས་ཁྲག་འབྱིན་པར་བསམ་པ་ལྟ་བུ་ཡིན།
དེ་ཡང་སྤྱོད་པ་བཀའ་རྟགས་ཀྱི་ཕྱག་རྒྱ་བཞིའི་ནང་གི་ཛམ་བྷ་ལ་ལ་ཆུ་རྒྱུན་འབེབས་པའི་རྒྱུ་མཚན་ཡང༌། སྔར་བདུད་ལྷ་བྱིན་གྱིས་སངས་རྒྱས་ལ་ངན་སེམས་ཀྱི་སྒོ་ནས་རྡོ་སྒྱོགས་ཤིག་འཕངས་པའི་སྐབས་སུ། དཔལ་གསང་བའི་བདག་པོ་ཕྱག་ན་རྡོ་རྗེ་དེ་སངས་རྒྱས་སྟོང་རྩ་གཉིས་ཐམས་ཅད་ཀྱི་སྐུ་སྲུང་ལྟ་བུ་ཡིན་པས། གསང་བའི་བདག་པོ་ཕྱག་ན་རྡོ་རྗེས་ལམ་སང་རྡོ་སྒྱོགས་དེ་རྡོ་རྗེའི་རྩེ་ལ་བླངས་པས། རྡོ་སྒྱོགས་དེ་ཚལ་བ་གཉིས་སུ་གས་ཏེ། ཚལ་བ་གཅིག་སངས་རྒྱས་ཀྱི་ཞབས་ཀྱི་མཐེའུ་ཆུང་ལ་ཕོག་ནས་རྨ་བཟོས། ཚལ་བ་གཅིག་ཛམ་བྷ་ལའི་དབུ་དང་མགྲིན་པ་ལ་ཕོག་ནས་རྨ་བཟོས་པས། ད་ལྟར་ཛམ་བྷ་ལ་ལ་ཆུ་གཏོར་གཏོང་དུས་དབུ་ལ་ཆུ་དེ་བྲན་པ་ཡང༌། ཛམ་བྷ་ལའི་དབུའི་རྨ་ལ་ཕན་པའི་ཆེད་དུ་ཡིན་ཟེར། ཛམ་བྷ་ལའི་དབུའི་རྨ་དེ་སྔ་མ་རང་ནས་སོས་མེད་འགྲོ། ཧེ་ཧེ། ཡིན་ཀྱང་ང་རང་ཚོའི་བསོད་ནམས་ཀྱི་ཚོགས་རྫོགས་པའི་ཆེད་དུ་དེ་འདྲ་མཛད་ཀྱི་རེད།
སྤྱིར་ནང་པ་སངས་རྒྱས་ལ་ལྟ་བ་བཀའ་རྟགས་ཀྱི་ཕྱག་རྒྱ་བཞི་དང༌། སྤྱོད་པ་བཀའ་རྟགས་ཀྱི་ཕྱག་རྒྱ་བཞི་ཡོད་པས། དེ་རྣམས་ཁས་ལེན་པ་དེ་ནང་པ་སངས་རྒྱས་པ་ཡིན་པ་དང༌། ཁས་མི་ལེན་པ་དེ་ནང་པ་སངས་རྒྱས་པ་མིན་པར་བཤད། ལྟ་བ་བཀའ་རྟགས་ཀྱི་ཕྱག་རྒྱ་བཞི་ནི། འདུ་བྱེད་ཐམས་ཅད་མི་རྟག་པ། ཟག་བཅས་ཐམས་ཅད་སྡུག་བསྔལ་བ། ཆོས་ཐམས་ཅད་སྟོང་ཞིང་བདག་མེད་པ༑ མྱ་ངན་ལས་འདས་པ་ཞི་བ་རུ་ལྟ་བ་དང༌། སྤྱོད་པ་བཀའ་རྟགས་ཀྱི་ཕྱག་རྒྱ་བཞི་ནི། ཛམ་བྷ་ལ་ལ་ཆུ་རྒྱུན་འབེབས་པ། ཁ་འབར་མ་ལ་གཏོར་མ་གཏོང་བ། འཕྲོག་མ་མ་བུ་ལྔ་བརྒྱ་ལ་ཆངས་བུ་སྦྱིན་པ། འཇུར་གེགས་ལ་ཆུ་སྦྱིན་གཏོང་བའོ། །
དེ་ལྟར་མཚམས་མེད་ཅེས་པའི་མིང་ཡང་གང་ཡིན་ཟེར་ན། དེ་ལྟ་བུའི་ལས་ངན་པ་བསགས་ན་བར་དོའི་མཚམས་མེད་པར། དབུགས་ཆད་མ་ཐག་དམྱལ་བ་རུ་འགྲོ་ཆོག་ཆོག་མ་གཏོགས་མེད་པས། དོ་པོའི་ལུང་ཐག་ཆད་པ་བཞིན་དུ་ཤར་རྒྱག་ཏུ་མར་ངན་སོང་དུ་འགྲོ་བ་ཡིན་པས་དེའི་ཕྱིར་ན་མཚམས་མེད་པར་གསུངས། དེ་ལྟ་བུའི་མཚམས་མེད་པ་ངོ་མ་རང་མིན་ནའང་དེ་དང་ཉེ་བ་ལྔ་ནི། སྐུ་གསུང་ཐུགས་ཀྱི་རྟེན་བཤིག་པ། བྱང་སེམས་གསོད་པ། དགྲ་བཅོམ་མ་ལ་མི་ཚངས་པར་སྤྱོད་པ། འཕགས་པ་སློབ་པ་གསོད་པ། དགེ་འདུན་སྤྱིའི་དཀོར་ཟ་བའོ་གསུངས་པས། དེ་ལ་སྐུ་གསུང་ཐུགས་ཀྱི་རྟེན་བཤིག་པ་ཟེར་ན། ད་ལྟར་བོད་ལ་ལྷ་འདྲེ་གདོན་བགེགས་ཟེར་བའི་སྐབས་སུ་བྱུང་བ་ལྟར། སྐུ་རྟེན། གསུང་རྟེན། ཐུགས་རྟེན་ཐམས་ཅད་ཡར་ནས་མར་གཡུག་ཐུབ་ཚད་དང༌། གཏོར་ཐུབ་ཚད་བྱེད་པ་ལྟ་བུ་དེ་ཚོ་ནི་སངས་རྒྱས་དངོས་མ་ཡིན་ནའང་སངས་རྒྱས་ཀྱི་སྐུའི་གཟུགས་བརྙན་དང་ཚབ་ལ་སོགས་པ་ཡིན་པས་ཉེས་པ་ཆེ་བ་དང༌། བྱང་སེམས་གསོད་པ་ཟེར་ན། ཐུགས་རྒྱུད་ལ་སེམས་ཅན་གྱི་དོན་འབའ་ཞིག་མ་གཏོགས་བསམ་རྒྱུ་མེད་པའི་བྱང་ཆུབ་སེམས་དཔའ་དེ། སེམས་ཅན་ཐམས་ཅད་ཀྱིས་སྐྱབས་མེད་པའི་སྐྱབས་དང༌། མགོན་མེད་པའི་མགོན་དང༌། དཔུང་གཉེན་མེད་པའི་དཔུང་གཉེན་ཡིན་པས། དེ་ལའང་ཞེད་སྣང་འདྲ་བོ་གང་ཡང་མེད་པར། ཁྲེལ་མེད་ངོ་ཚ་མེད་པའི་ཐོག་ནས་གསོད་པ་ལྟ་བུ་དང༌། དགྲ་བཅོམ་མ་ལ་མི་ཚངས་པར་སྤྱོད་པ་ཟེར་ན༑ དགྲ་བཅོམ་མ་ཐོབ་པ་དེ་དག་ལ་མི་ཚངས་པར་སྤྱོད་པ་ལྟ་བུ་དང༌། འཕགས་པ་སློབ་པ་གསོད་པ་ཟེར་ན། མི་སློབ་པའི་གོ་འཕང་མཐོན་པོ་ལ་མ་བསླེབས་ནའང༌། ད་ལྟར་ཚོགས་ལམ་དང་སྦྱོར་ལམ་ལྟ་བུ་སོགས་ལ་སློབ་བཞིན་པའི་གནས་སྐབས་ན་གསོད་པ་ལྟ་བུ་དང༌། དགེ་འདུན་སྤྱིའི་དཀོར་ཟ་བ་ཟེར་ན། དགེ་འདུན་བཞི་སྡེ་གཅིག་ལོང་བ་ཡན་ཆད་ཀྱི་དཀོར་དེ། སྤྱིའི་ཐག་བཅད་པ་མ་ཡིན་པར། གང་ཟག་རེ་རེ་གཉིས་གཉིས་ཀྱིས་ཐག་བཅད་ནས་སྤྲད་པའམ་ཟ་བའམ་གཏོར་བ་སོགས་བྱས་ན་ཉེས་པ་ཆེན་པོའི་རང་བཞིན་ཅན་ཡིན། ཉེས་པ་ཆེ་ཤོས་ཀྱི་ཚད་དེ། དགེ་འདུན་ལ་བརྟེན་ཏེ་ལས་ངན་བསགས་པ་དེ་ཡིན་པས། དགེ་འདུན་སྤྱིའི་ཐོག་ནས་ཕར་སྤྲོད་ཚུར་ལེན་གང་དགོས་ནའང་གཎྜི་བརྡུངས་ནས། དགེ་འདུན་ཐམས་ཅད་ཀྱིས་གྲོས་ཐག་བཅད་པ་མ་གཏོགས། སྒེར་གྱིས་ཐག་གཅོད་མི་རུང་བར་གསུངས། སྔོན་བི་ཀྲ་མ་ལ་ཤཱི་ལའི་གཙུག་ལག་ཁང་གི་དགེ་སྐོས་ཤིག་གིས། དགེ་འདུན་ལ་བཏུང་བ་ལེགས་པར་མ་བྲིམས་པ་ལ་བརྟེན་ནས། རྣམ་སྨིན་འཕྲལ་དུ་སྨིན་ཏེ། མཚན་མོར་ཁ་སྐོམས་པས་རུང་ཁང་གི་ཆུ་རའི་ཆུ་འཐུང་དུ་ཕྱིན་པས་དེ་ཡང་བསྐམས། མཚེའུ་ཞིག་ཡོད་པ་ལ་ཕྱིན་ཀྱང་དེ་ཡང་བསྐམས། མཐར་ཆུ་བོ་གང་གཱའི་འགྲམ་དུ་ཕྱིན་ཀྱང་དེ་ཡང་གྲམ་ཤུལ་སྐམ་པོ་ཞིག་ཏུ་སྣང༌། ད་ཅི་དྲག་བསམས་ནས་གྲམ་ཤུལ་ནས་ཕར་ཐོན་ཏེ། ཕ་གི་ཟུར་དེ་ལ་ཤིང་སྡོང་ཞིག་ཡོད་པ་ལ་ཆོས་གོས་དེ་དཀྲིས་ནས་བཞག །དེ་ནས་ཚུར་ལོག་ཡོང་སྟེ་ཁ་སྐོམ་བཞིན་མལ་དུ་ཉལ་ནས་བསྡད། སང་ཉིན་ནམ་ལངས་དུས་ཆུ་རའི་ཆུ་ཡང་སྔར་བཞིན། མཚེའུ་ཡང་སྔར་བཞིན། ཆུ་བོ་གང་གཱ་ཡང་སྔར་རྒྱུན་ལྟར་ཡེ་མི་ཐར་བའི་ཕ་རོལ་ཏུ་ཆོས་གོས་དཀྲིས་ནས་ཡོད་པ་དངོས་སུ་མཐོང་རྒྱུ་བྱུང་བའི་ལོ་རྒྱུས་ཡོད་པ་ཡིན། དེའི་ཕྱིར་ན་མགོན་པོ་ཀླུ་སྒྲུབ་ཀྱིས།
དགེ་སྐོས་གཙང་སྦྱོར་བ་དང་དམ་བཞག་པ། །གང་ཟག་ལས་བྱེད་རྣམས་སུ་བདག་མ་སྐྱེ། །ཞེས་སྨོན་ལམ་བཏབ་ཡོད་པ་རེད།
ཞར་ལ་ལྕི་བ་བཞི་ལ། བཞི་ཚན་བཞི་སྟེ། ལོག་པའི་ལྕི་བ་བཞི། ཉམས་པའི་ལྕི་བ་བཞི། སྨད་པའི་ལྕི་བ་བཞི། སྐུར་བའི་ལྕི་བ་བཞིའོ། །དེ་ལ་དང་པོ་ལོག་པའི་ལྕི་བ་བཞི་ནི། མཁས་པའི་གོང་ལྕི། དགེ་སློང་གི་ཕྱག་ལྕི། སྒྲུབ་པ་པོའི་ཟས་ལྕི། སྔགས་པའི་རྫས་ལྕིའོ། །དང་པོ་མཁས་པའི་གོང་ལྕི་ཞེས་པ་ནི། སྒྲ་དང་ཚད་མ། བཟོ་དང་གསོ་བ། ནང་དོན་རིག་པ་སོགས་བཅུ་ཕྲག་རིག་པའི་གནས་ཐམས་ཅད་ལ་མཐར་ཕྱིན་པའི་མཁས་པ་ཡིན་ནའང་འདྲ། མཐར་མ་སོན་ནའང་གང་ལྟར་རང་དང་གཉིས་བསྟུན་ན། རང་ལས་མཁས་པ་ཆེ་བ་དེ་ཚོ་འོག་ལ་མར་བཞག །རང་བླུན་པོ་གང་ཡང་མི་ཤེས་པ་ཞིག་ཞིབ་བུ་ཞིག་ཡིན་པའི་ཁུལ་བྱས་ནས་ཡར་གྲལ་གོང་ལ་བསྡད་ན་ཉེས་པ་ཆེན་པོ་འཁྲི་བ་རེད། དགེ་སློང་གི་ཕྱག་ལྕི་ཟེར་ན། འདུལ་ཁྲིམས་ཉིས་བརྒྱ་ལྔ་བཅུ་རྩ་གསུམ་གྱི་ཁྲིམས་ཇི་ལྟ་བ་བཞིན་དུ་སློབ་ཐུབ་ཀྱི་ཡོད་ནའང་འདྲ། མེད་ནའང་འདྲ། གང་ལྟར་འདི་དགེ་སློང་ངོ་མ་རང་རེད་ཟེར་བའི་གང་ཟག་ལྟ་བུ་ཞིག་གིས། རང་སོ་བྱང་སྔགས་གསུམ་གྱི་ཡོན་ཏན་འདྲ་བོ་གང་ཡང་མེད་པ་ཞིག་ལ་ཚུར་ཕྱག་འཚལ་གྱི་ཡོད་ན། དེ་ལ་ཕར་ཕྱག་ལེན་དང༌། ཡར་ལྡང་བ་སོགས་གང་ཡང་མེད་པར་ད་དུང་རང་ང་རྒྱལ་འདྲ་བོ་བྱས་ནས་བསྡད་པ་དེ་ལ་ཉེས་པ་ཆེན་པོ་འཁྲི་བ་རེད། སྒྲུབ་པ་པོའི་ཟས་ལྕི་ཟེར་ན། སྔགས་རྡོ་རྗེ་ཐེག་པའི་བསྐྱེད་རིམ་དང་རྫོགས་རིམ་སོགས་རིམ་གཉིས་ཀྱི་ཉམས་ལེན་ལ་རྩེ་གཅིག་ཏུ་བརྩོན་པའི་སྒྲུབ་པ་པོ། རིའི་བུ་བྱས། ན་བུན་གྱི་གོས་གྱོན། འཚོ་བ་ངན་ངོན་ཙམ་ལ་བརྟེན་ཏེ། རྩམ་པ་འདི་ཙམ་ཞིག་གིས་ཟླ་བ་འདི་ཚོད་ཅིག་འདང༌། འདིས་ཞག་མ་འདི་ཚོད་ཙམ་ཞིག་འདང་བསམས་ནས། བཅད་བཅད་ཁྲིགས་ཁྲིགས་བྱས་པའི་ལོངས་སྤྱོད་དེ། སོ་སོས་བེད་སྤྱད་དེ་གསོལ་རས་ཞུས་ནས་སྤྱད་བཞག་ན། དཔེར་ན་ཇ་ཐུག་ཞིག་བཏུང་ནའང༌། ཁོང་གི་ཉི་མ་བཅུ་འདང་བ་ནས་ཉི་མ་གཉིས་ཙམ་ཞིག་གྱོང་རག་འགྲོ། ཁོང་རྒྱགས་དེ་རྫོགས་ན་མཚམས་གྲོལ་ཏེ་སྒྲུབ་པ་གཡེང་འགྲོ་བའི་ཕྱིར་ན་སྒྲུབ་པ་པོའི་ཟས་ལྕི་བ་ཡིན། སྔགས་པའི་རྫས་ལྕི་ཟེར་ན། སྔགས་པ་འདི་ལའང་དངོས་གནས་མཚན་ཉིད་དང་ལྡན་པའི་རྡོ་རྗེ་ཐེག་པའི་སྔགས་པ་དང༌། བསྐྱེད་རྫོགས་ཀྱི་ཉམས་ལེན་ཆེར་མེད་ནའང་སེར་བ་སྲུང་བ་དང༌། ཁྱི་སྨྱོན་བཅོས་པ་སོགས་སྔགས་པ་ཡིན་ཀྱང་མཚན་ཉིད་དང་ལྡན་པ་རང་མིན་པའི་གྲོང་ཆོག་རྒྱུག་པའི་སྔགས་པ་ལྟ་བུ་སྟེ། གང་ལྟར་ནའང་སྔགས་པའི་མནན་བསྲེགས་འཕངས་གསུམ་བྱེད་རྒྱུའི་རྫས་ཆ་དེ་ཚོ། སོ་སོས་བླངས་ན་ཉེས་པ་ཆེན་པོ་འཁྲི་བ་ཡིན་གསུངས།
ཉམས་པའི་ལྕི་བ་བཞི་ནི། མི་ཆོས་ཀྱི་མནའ་ཟོས་པ་དང༌། ཉན་ཐོས་ཀྱི་འདུལ་ཁྲིམས་ཉམས་པ་དང༌། བྱང་སེམས་ཀྱི་བསླབ་བྱ་ཉམས་པ་དང༌། གསང་སྔགས་ཀྱི་དམ་ཚིག་ཉམས་པ་རྣམས་ལྕི་བ་དང་བཞི། དེ་ལ་མི་ཆོས་ཀྱི་མནའ་ཟོས་པ་ཟེར་ན། འཇིག་རྟེན་མི་ཆོས་ཀྱི་དབང་དུ་བཏང་ན། མནའ་ཟེར་རྒྱུ་དེ་ཧ་ཅང་གི་རྩི་བ་ཆེན་པོ་རེད། འཇིག་རྟེན་པའི་དཔེ་ལའང༌། འཁྱོལ་ཀྱང་མནའ་མ་སྐྱེལ། །ཆག་ཀྱང་རྡོ་མ་གཅོག་ཟེར་བ་ལྟ་བུ་ཡིན། དོན་ཆེན་གལ་ལ་ཐུག་པའི་སྐབས་མནའ་སྐྱེལ་དགོས་ན་མ་གཏོགས། ཞར་དང་ཞོར་ལ་ཇོ་བོ་དང༌། དཀོན་མཆོག་དང༌། བཀའ་འགྱུར་ཟེར་བ་ལ་སོགས་པ་ཁ་ནས་ཐོན་ཚད་ཀྱིས། ཇ་ཕོར་པ་གང་བཏུང་བ་དང༌། གོན་ཌེ་ཏོག་ཙམ་ཟ་བའི་དོན་དུའང་མནའ་སྐྱེལ་ཆོག་ཆོག་བྱས་ནས་བསྡད་ན་དེ་ནི་ཉེན་ཁ་ཆེན་པོ་རེད། ཉན་ཐོས་ཀྱི་འདུལ་ཁྲིམས་ཉམས་པ་ཟེར་ན། ཐེག་དམན་ཉན་ཐོས་པ་རྣམས་ཀྱི་གནས་སྐབས་སུ། འདུལ་ཁྲིམས་དེ་བསྲུང་བྱའི་གཙོ་བོར་གྱུར་པ་རེད། དེ་སོང་ཙང་དགེ་སློང་གི་ཁྲིམས་ཉིས་བརྒྱ་ལྔ་བཅུ་རྩ་གསུམ་སོགས་ཀྱི་ནང་ནས། སངས་རྒྱས་ཀྱིས་བཅས་པ་ཇི་ལྟར་མཛད་པ་ལས་ཕར་བརྒལ་སོང་ན་ཉེས་པ་ཆེན་པོ་འབྱུང་བ་ཡིན། དེ་ཡང་རྩྭ་སྔོན་པོ་ཞིག་བཅད་ནའང་འགལ་འགྲོ་བ་རེད། དཔེར་ན་འཇིག་རྟེན་པས་རྩྭ་བཅད་ན་ཉེས་པ་འཁྲི་ཟེར་བ་མེད་རེད། གྲྭ་པས་རྩྭ་ཞིག་བཅད་ནའང་ཉེས་པ་འཁྲི་ཟེར་བ་ཡོད་པ་རེད། འདུལ་ཁྲིམས་དེ་དག་གི་རྣམ་གྲངས་ཙམ་ནི། བདེ་ཆེན་སྨོན་ལམ་གྱི་ནང་ལ།
ཕམ་པ་བཞི་དང་ལྷག་མ་བཅུ་གསུམ་དང༌། །སྤང་ལྟུང་སོར་བཤགས་ཉེས་བྱས་སྡེ་ཚན་ལྔ། །སོ་ཐར་ཚུལ་ཁྲིམས་འཆལ་བ་མཐོལ་ལོ་བཤགས། །ཞེས་གསུངས་པ་ལྟ་བུ་ཡིན།
བྱང་སེམས་ཀྱི་བསླབ་བྱ་ཉམས་པ་ཟེར་ན། བདག་བས་གཞན་གཅེས་པར་འཛིན་པའི་བྱང་ཆུབ་སེམས་དཔའ་རྣམས་ཀྱི་བསླབ་བྱ་ནི། སྨོན་འཇུག་སོ་སོའི་བསླབ་བྱ་གང་དང་གང་ཡོད་པ་དེ་ཚོ་དང་པོར་སྡོམ་པ་བླངས། བར་དུ་ཐུན་རེ་རེ་ལ་ཡང་ཁས་ལེན་བྱེད་བཞིན་དུ་དེ་ཡང་སྲུང་མ་ཐུབ་ན། བྱང་སེམས་སྐབས་ནས་ཉེས་པ་ཆེ་བ་རེད། བསྲུང་བྱ་དེ་ཚོ་བདེ་ཆེན་སྨོན་ལམ་གྱི་ནང་དུ།
ནག་པོའི་ཆོས་བཞི་ལྟུང་བ་ལྔ་ལྔ་བརྒྱད། །བྱང་སེམས་བསླབ་པ་ཉམས་པ་མཐོལ་ལོ་བཤགས། །ཞེས་གསུངས་པ་ལྟ་བུ་ཡིན།
གསང་སྔགས་ཀྱི་དམ་ཚིག་ཉམས་པ་ཟེར་ན། སྔགས་རྡོ་རྗེ་ཐེག་པའི་སྒོ་རུ་ཞུགས་ནས། སྤྱིར་དུ་དམ་ཚིག་བྱེ་བ་ས་ཡ་འབུམ་སྡེ་སོགས་མང་པོ་བཤད་ཡོད་ནའང༌། དེའི་ནང་ནས་རགས་པ་ཚུར་བསྡུས་ན། རྩ་ལྟུང་བཅུ་བཞི་དང་ཡན་ལག་གི་སྦོམ་པོ་བརྒྱད་རྣམས་མ་འགལ་བ་དང༌། གལ་སྲིད་འགལ་སོང་ནའང༌། བསྐྱར་དུ་དབང་བཞི་ལེན་པ་དང༌། ཏིང་ངེ་འཛིན་གྱིས་གསོ་བ་དང༌། ཚོགས་འཁོར་ལ་སོགས་པས་ཡང་གསོ་བར་བྱེད་པ་ཤིན་ཏུ་གལ་ཆེ་བ་རེད། དེ་ཡང༌།
རྩ་ལྟུང་བཅུ་བཞི་ཡན་ལག་སྦོམ་པོ་བརྒྱད། །གསང་སྔགས་དམ་ཚིག་ཉམས་པ་མཐོལ་ལོ་བཤགས། །ཞེས་བདེ་ཆེན་སྨོན་ལམ་ནང་ནའང་རྐང་གྲངས་ཙམ་ཞིག་བསྡུས་ནས་ཡོད་པ་ཡིན། དེ་ལྟར་སོ་ཐར་གྱི་འདུལ་ཁྲིམས་ལས་བྱང་སེམས་ཀྱི་བསླབ་བྱ་དེ་གལ་ཆེ། བྱང་སེམས་ཀྱི་བསླབ་བྱ་ལས་ཀྱང་སྔགས་ཀྱི་དམ་ཚིག་དེ་གལ་ཆེ་བར་གསུངས། གསང་སྔགས་ཀྱི་དམ་ཚིག་དེ་ལྷག་པར་དུ་གལ་ཆེ་བ་ནི། དཔེར་ན། སྦྲུལ་སྨྱུག་དོང་དུ་བཅུག་ན་སྦྲུལ་དེ་ཡང་ན་ཡར་ཐོན། ཡང་ན་མར་ཐོན་འགྲོ་རྒྱུ་མ་གཏོགས་སྐེད་པ་ལ་ཚུར་ཐོན་ས་མེད་པ་ལྟར་དུ། སྔགས་ལ་ཞུགས་པའི་སྐྱེ་བོ་དེ་དམ་ཚིག་མ་ཉམས་པར་ཚུལ་བཞིན་དུ་བསྲུངས་ན། སངས་རྒྱས་ཀྱི་གོ་འཕང་ལ་ཤར་རྒྱག་ཡར་འགྲོ་ཆོག་ཆོག་དང༌། དམ་ཚིག་དེ་ཉམས་ན་དམྱལ་བ་ལ་མར་ཤར་རྒྱག་འགྲོ་ཆོག་ཆོག་མ་གཏོགས་མེད་པས། མི་ལ་སོགས་པར་ཚུར་འཕྲེད་ལ་འགྲོ་ས་མེད་པ་དེ་འདྲ་བཤད་ཡོད་པ་རེད། དེ་ལ་བླ་མ་དང་སློབ་མའི་དམ་ཚིག་གཉིས་ལས། གཙོ་བོར་སློབ་མས་ཡར་སྲུང་དགོས་པར་གསུངས་ཡོད་པ་དང༌། མཆེད་གྲོགས་ཆོས་མཛད་ནང་ཚགས་ཀྱི་དམ་ཚིག་དེ། སྒོ་ངའི་ཕྱེད་བཤགས་པ་ལྟར་དུ། ཕྱེད་ཀ་ཕར་ཕྱོགས་ཀྱིས་སྲུང༌། ཕྱེད་ཀ་ཚུར་ཕྱོགས་ཀྱིས་སྲུང་སྟེ། ཕན་ཚུན་གཉིས་ཀ་ལ་ལྟོས་ནས་སྲུང་དགོས་པ་མ་གཏོགས། གཅིག་གིས་གཉའ་གནོན་བཤུ་གཞོག་གཏོང་རྐྱང་བྱས། གཅིག་གིས་བཟོད་པ་འདྲ་བོ་སྒོམ་རྐྱང་བྱས་ནའང་མི་འགྲིག་པ་རེད། དེ་ཡང་རྗེ་བཙུན་མི་ལའི་རྣམ་མགུར་དུ་མི་འདུག་ཀྱང༌། གདམ་ངག་འདྲ་བོའི་ནང་ལ་ཐོན་གྱི་འདུག་པས། སྔོན་རྗེ་བཙུན་མི་ལ་བླ་མ་རྔོག་པའི་དྲུང་དུ་ཆོས་ལ་གོ་བསྡུར་བྱེད་དུ་ཕེབས་པའི་སྐབས། དགོང་མོ་ཞིག་ལ་ཆོས་ལ་རྩོད་པ་ཤོར་ཏེ། རྒྱལ་ཕམ་མ་བྱུང་བར་སོ་སོའི་ནང་ལ་ལོག་ནས་བཞུགས། རྗེ་བཙུན་ལམ་སང་དྲན་པ་བརྙེས་ནས། ཨ་ཙི་བླ་མ་རྔོག་པ་དེ་ངས་ཆོས་ཞུས་པའི་བླ་མ་ཡིན། དེ་ལ་ཡར་རྩོད་པ་ཞུས་པ་དེ་ནོར་འཁྲུལ་བྱུང་འདུག །ཐུན་ཚོད་མ་ཡོལ་གོང་དུ་བཤགས་པ་འབུལ་དུ་འགྲོ་དགོས་དགོངས་ནས་ཕེབས་པ་དང༌། བླ་མ་རྔོག་པ་ཡང་གཟིམ་མལ་ནས་བཞེངས་ནས་བཤགས་པ་འབུལ་དུ་ཕེབས་གྲབས་མཛད་པ་དང་ཁེལ་བས། ཁོང་རྣམ་པ་གཉིས་རྩོད་པ་བྱུང་བ་དེ་ཐུན་ཚོད་མ་ཡོལ་བའི་གོང་དེ་རུ་ལམ་སང་བཟོད་གསོལ་ཞུ་རེས་མཛད་པ་རེད། ཐུན་ཚོད་ཟེར་བ་དེ་གང་ཡིན་ཞེ་ན། སྔ་དྲོ། ཉིན་གུང༌། དགོང་མོ་སྟེ་ཉིན་མོར་ཐུན་གསུམ། སྲོད་དང༌། མཚན་གུང༌། ཐོ་རངས་ཏེ། མཚན་མོར་ཐུན་གསུམ། དེ་ལྟར་ཉིན་མཚན་ལ་ཐུན་དྲུག་ཡོད་པས། ཐུན་རེའི་ནང་དུ་ཉེས་པ་བྱུང་བ་དེ་ཐུན་རེ་རེའི་ནང་དུ་བཤགས་མ་ཐུབ་ཅིང༌། ཐུན་ཚོད་དེ་འདས་ན་ཉེས་པ་དེ་ཆེན་པོར་འགྲོ་བ་ཡིན། བླ་མ་རྔོག་པ་དང་རྗེ་བཙུན་མི་ལ་ལྟ་བུས་ཆོས་ཀྱི་རྩོད་པ་ཏིག་ཚོད་བྱུང་བ་ལ་ལམ་སང་བཤགས་པ་འབུལ་རེས་མཛད་དགོས་ན། ང་རང་ཚོ་ད་སྨོས་མ་དགོས་པ་ལྟ་བུ་ཡིན།
སྨད་པའི་ལྕི་བ་བཞི་ནི། གཏི་མུག་གི་དབང་གིས་སྟོན་པའི་སྐུ་ལ་སྨད་པ་དང༌། ང་རྒྱལ་གྱི་དབང་གིས་མཁས་པའི་ཡོན་ཏན་ལ་སྨད་པ་དང༌། ཕྲག་དོག་གི་དབང་གིས་བདེན་པའི་ཚིག་ལ་སྨད་པ་དང༌། ཕྱོགས་རིས་ཀྱི་དབང་གིས་ཆོས་ལ་དགག་སྒྲུབ་བགྱིས་པ་དང་བཞིའོ། །དེ་ལ་དང་པོ་ནི། སྐྱོན་ཀུན་ཟད། ཡོན་ཏན་ཀུན་དང་ལྡན་པའི་རྒྱལ་བ་ཤཱཀྱ་ཐུབ་པ་ལྟ་བུ་ལ། མི་གཏི་མུག་ཅན་ཞིག་གིས་སྨད་ན་མ་གཏོགས། མི་ཡོན་ཏན་ཅན་ཞིག་གིས་སྨོད་ཀྱི་མ་རེད། ལོག་ལྟ་ཅན་གཏི་མུག་གི་དབང་དུ་སོང་བའི་གང་ཟག་གིས། སངས་རྒྱས་ལ་མཚན་དང་དཔེ་བྱད་སོགས་ཀྱི་ཡོན་ཏན་དེ་ཚོ་ལྡན་གྱི་མ་རེད་ཟེར་བ་སོགས་སྨད་ར་བྱེད་པ་ལྟ་བུ་དང༌། སྟོན་པའི་སྐུ་དངོས་ལ་མ་སྨད་ནའང་ད་ལྟར་ང་རང་ཚོས་སྐུ་གསུང་ཐུགས་རྟེན་ལ་སྨད་ན་ཉེས་པ་ཆེན་པོ་ཡོད།
སྔ་མ་ཇོ་བོ་རྗེ་དཔལ་ལྡན་ཨ་ཏི་ཤའི་དྲུང་དུ། མི་ཞིག་གིས་རྗེ་བཙུན་འཇམ་དཔལ་དབྱངས་ཀྱི་སྐུ་གཅིག་ཁྱེར་ནས། ཇོ་བོ་རྗེ་ལ། རྗེ་བཙུན་འཇམ་དབྱངས་ཀྱི་སྐུ་དེ་ཡག་ལོད་གང་འདྲ་འདུག་བཀའ་འདྲི་ཞུས་པས། ཇོ་བོ་རྗེས་ཕྱག་ཐལ་མོ་སྦྱར་ནས། རྗེ་བཙུན་འཇམ་དཔལ་དབྱངས་ལ་ཡག་སྡུག་ངས་ཞུ་མི་ཤེས་ཏེ། སྐུ་རྒྱུ་ནི་འབྲིང་ཙམ་ཞིག་ཡིན་པར་འདུག་གསུངས་པ་དང༌། དེ་བཞིན་དུ་མཁས་གྲུབ་སྐྱེར་སྒང་པའི་དྲུང་དུ། སྨན་ལྷའི་སྐུ་ཞིག་རབ་གནས་ཞུ་མཁན་བྱུང་དུས། སྨན་ལྷའི་སྐུ་དེའི་ཕྱག་མཛུབ་དེ་ཏོག་ཙམ་འཁྱོག་པོ་འདྲ་བོ་བྱུང་བ་ཡིན་ནམ། ཡག་པོ་རང་མེད་པ་ལ། ཨ་སྨན་ལྷའི་སྐུའི་ཕྱག་མཛུབ་དེ་ཡག་པོ་མ་བྱུང་འདུག་གསུངས། དེ་ཙམ་གསུངས་པ་ལས་སྙིང་ནས་སྨད་པ་མ་རེད་དེ། ལམ་སང་མཁས་གྲུབ་སྐྱེར་སྒང་པའི་ཕྱག་མཛུབ་དེ་ལ་ཟུག་གཟེར་དྲག་པོ་ཉིན་མཚན་མི་འཁྱོལ་བ་ཞིག་བྱུང༌། མཁས་གྲུབ་སྐྱེར་སྒང་པ་ལ་དུས་རྒྱུན་དུ་ཡང་ཡང་འཕགས་པ་སྤྱན་རས་གཟིགས་ཞལ་མཇལ་གྱི་ཡོད་པས། འཕགས་པ་སྤྱན་རས་གཟིགས་ལ་ངའི་མཛུབ་མོ་འདི་ལ་རྨ་ཡོང་དོན་མེད་པ་ཞིག་ནས་བྱུང་སོང༌། གང་བྱས་པས་ཡིན་ནམ་ཞུ་དུས། འཕགས་པ་སྤྱན་རས་གཟིགས་ཀྱིས། ཁྱོད་ཀྱིས་སངས་རྒྱས་སྨན་ལྷའི་སྐུའི་ཕྱག་མཛུབ་དེ་ལ་སྐྱོན་བརྗོད་བྱས་པའི་རྣམ་སྨིན་ཡིན། ཁྱོད་བྱང་ཆུབ་སེམས་དཔའ་ཆེན་པོར་སོང་བས་རྣམ་སྨིན་དེ་འཕྲལ་དུ་སྨིན་པ་མ་གཏོགས། གཞན་གྱིས་དེ་འདྲ་ཞིག་བརྗོད་པ་ཡིན་ན་ངན་སོང་དུ་འགྲོ་བ་ཡིན། ད་ཁྱོད་ཀྱིས་སངས་རྒྱས་སྨན་ལྷའི་སྐུ་ཡག་པོ་ཞིག་བཞེངས་གསུངས་པས། འགྱོད་བཤགས་ལ་སངས་རྒྱས་སྨན་ལྷའི་སྐུ་ཡག་པོ་ཞིག་བཞེངས་པ་རེད། དེ་འདྲ་སོང་ཙང་དེང་སང་མཁས་པ་དང༌། ལྷ་བྲིས་པ་དེ་ཚོས་སྐུ་འཁྱོག་པོ་དང༌། ཡོན་པོ་འདྲ་བ་མང་པོ་བྲིས་སོང་ན། དེ་ཚོ་ལ་ཕན་ཡོན་མེད་པའི་སྟེང་དུ། ཉེས་པ་ཆེན་པོའི་གཞི་ཡོང་བ་སྟེ། གང་ཡིན་ཟེར་ན༑ དེ་ལ་མཇལ་ཁ་ཞུ་ངེས་ཐམས་ཅད་དད་པ་མི་སྐྱེ་བར། ཨ་ཤངས་དེ་བྱུང་མི་འདུག །སྤྱན་དེ་བྱུང་མི་འདུག །སྙན་དེ་བྱུང་མི་འདུག་ཟེར་ནས་བསྟོད་བཤད་སྨད་བཤད་མང་པོ་བཏབ་ན། དེ་བཏབ་མཁན་ཐམས་ཅད་ལ་ཉེས་པ་ཆེན་པོ་འབྱུང་འགྲོ་བ་རེད།
ང་རྒྱལ་གྱི་དབང་གིས་མཁས་པའི་ཡོན་ཏན་ལ་སྨད་པ་ཟེར་ན། དེ་ཡང་མཁས་པའི་ཡོན་ཏན་ལ་སྨད་ར་གཏོང་མཁན་དེ། མཁས་པ་ཞིག་གིས་སྨོད་ཀྱི་མ་རེད། གང་གིས་སྨོད་ཀྱི་རེད་ཟེར་ན། མཁས་པར་རློམ་པ་ལ་དོན་དུ་ནི་མཁས་པའི་ཡོན་ཏན་སྤུ་ཙམ་ཡང་མེད་པ། མཁས་པ་ཡིན་མདོག་མདོག་བྱས་ནས་ང་རྒྱལ་གྱི་ལྟོ་བ་སྦོས་བསྡད་པའི་གང་ཟག་གིས་རང་གི་སྐྱོན་དེ་མི་མཐོང༌། གཞན་གྱི་ཡོན་ཏན་དེ་འགྲིབ་འགྲོ་བ་ཡིན་པས། མི་མཁས་པ་ཅན་གྱི་ཡོན་ཏན་ལ་མཁས་པར་མ་མཐོང་བ་ཙམ་དུ་མ་ཟད། ཁོས་མི་ཤེས་ནའང་ཤེས་མདོག་བྱས་ནས་བཤད་པ་རེད་མ་གཏོགས་ཁོ་ལ་ཡོན་ཏན་གང་ཡང་ཡོད་མ་རེད་ཟེར་བ་ལྟ་བུ་ཡིན།
ཕྲག་དོག་གི་དབང་གིས་བདེན་པའི་ཚིག་ལ་སྨད་པ་ཟེར་ན། སྤྱིར་ཕྲག་དོག་ཟེར་བ་ནི། ཕྲག་ཟེར་ན་དཔུང་སྟེང་ཕྲག་པ། དོག་ཟེར་ན། རང་གི་ཕྲག་པར་མི་ཞིག་འཛེགས་སོང་ན་དོག་པོ་ཡོད་པས་དཀའ་ལས་ཁག་པོ་བྱེད་ཀྱི་རེད། དེ་བཞིན་དུ་མི་གཞན་དེ་རང་གི་ཕྲག་པར་ཡར་ཤོར་བྱུས་བྱས་ན། བློ་དོག་པོ་ཡོད་པས། ཕྲག་དོག་ཟེར་བ་རེད། དེ་ལྟ་བུའི་བསམ་པས་ཀུན་ནས་བསླངས་ཏེ། མི་གཞུང་བཟང་པོ་ཞིག་གིས་དངོས་གནས་དྲང་གནས་སྐད་ཆ་བདེན་པ་བདེན་རྐྱང་ཞིག་བཤད་ཀྱི་ཡོད་ནའང༌། དེ་བདེན་པ་ཡིན་པར་རང་གིས་ཧ་གོ་བཞིན་དུ། ཕྲག་དོག་གི་སྒོ་ནས་ཁོས་ཟེར་བ་ལ་ཆོ་ཡོད་མ་རེད། དེ་ག་ཙམ་བཤད་པ་རེད། དེ་བདེན་པ་མ་རེད་ཟེར་ནས་སྨད་པ་ལྟ་བུ་ཡིན།
ཕྱོགས་རིས་ཀྱི་དབང་གིས་ཆོས་ལ་དགག་སྒྲུབ་བགྱིས་པ་ཟེར་ན། ཕྱོགས་ཕྱོགས་སུ་བཅད། རིས་རིས་སུ་བཅད། སྡེ་ཚན་སྡེ་ཚན་དུ་བཅད་ནས། དཔེ་ཆ་བཞག་ན། དགེ་ལུགས་པ་ལྟ་བུ་ཞིག་གིས། ང་ཚོ་དགེ་ལུགས་པ་གསེར་སྦྱངས་བཙོ་མའི་ལྟ་གྲུབ་དྲི་མ་མེད་པའི་རིང་ལུགས་འདི་ལྟ་བུ་ནི་སུ་གང་ལའང་མེད་རེད། བཀའ་བརྒྱུད་དང༌། རྙིང་མ་འདི་ཚོ་དེ་ག་ཙམ་ཆལ་ལེ་ཆོལ་ལེ་ཞིག་རེད་ཟེར་ནས་སྨད་པ་ལྟ་བུ་དང༌། བཀའ་བརྒྱུད་དང་རྙིང་མ་ལྟ་བུས་ཡིན་ན། ང་ཚོ་བཀའ་བརྒྱུད་དང་རྙིང་མ་འདི་ཚོ་སྔགས་རྡོ་རྗེ་ཐེག་པའི་ཉམས་ལེན་གྱི་སྙིང་པོ་ལ་རྩེ་གཅིག་ཏུ་སྒྲུབ་མཁན་དེ་འདྲ་རེད། དགེ་ལུགས་པ་དེ་ཐེག་དམན་འདྲ་བོ་ཞིག་རེད་ཟེར་ནས་ཕར་སྨད་པར་བྱས་པ་ལྟ་བུ་རེད། དེ་ཡང་དཔེར་ན། ཕ་བོང་ཁ་པས། རྒྱ་ནག་གི་དགེ་བསྙེན་མ་དེ་འདྲ་སོགས་རྒྱ་ནག་ལ་ཁོ་རང་ལ་དད་པ་ཞུ་མཁན་སྦྱིན་བདག་དེ་ཚོ་ཐམས་ཅད་ལ་མར་ཡི་གེ་བཏང་ནས། དེང་སང་བོད་གངས་ཅན་གྱི་ལྗོངས་ན། ས་སྐྱ་པ། བཀའ་བརྒྱུད་པ། རྙིང་མ་པ་ཟེར་བ་སོགས་ཆོས་ལུགས་འདྲ་མི་འདྲ་མང་པོ་འདུག་ཀྱང་དེ་ཚོ་ཐམས་ཅད་ནི་གཞུང་གི་བཤད་པ་རྒྱ་གར་མཁས་པའི་གཞུང་ལ་བསྟུན་གྱི་ཡོད་ནའང༌། དེའི་དགོངས་དོན་ཚུལ་བཞིན་དུ་མ་རྟོགས་པས་ལྟ་གྲུབ་ཚང་མ་ཕྱིན་ཅི་ལོག་ཏུ་གྱུར་ནས་ཡོད། དབུ་མ་པའི་ལྟ་བ་ཇི་ལྟ་བ་རྟོགས་ཤིང༌། ཚུལ་ཁྲིམས་གཙང་ལ་ལྟ་སྤྱོད་རྣམ་པར་དག་པ་ང་ཚོ་རི་བོ་དགེ་ལྡན་པའི་བསྟན་པ་འདི་ཙམ་ཡིན་པས། ཁྱེད་རང་ཚོས་ཀྱང་བཀའ་བརྒྱུད་རྙིང་མ་སོགས་ལ་རོགས་རམ་བྱས་ཀྱང་དེ་ལ་ཕན་ཡོན་མེད་པའི་སྟེང་དུ་ཉེས་པ་འབྱུང་ཉེན་ཆེ་བ་སོགས་ཟེར་ནས་ཡི་གེ་བཏང་ཞིང༌། དྲིལ་བསྒྲགས་བྱས་པའི་ལོ་རྒྱུས་ཕ་བོང་ཁ་པ་རང་གི་བཀའ་འབུམ་པོད་ཆ་པའི་ནང་ལ་དེ་འདྲ་ཐོན་གྱི་ཡོད། ཚིག་དེ་བཞིན་ཡོད་དམ་མེད་ཀྱང་དོན་ནི་དེ་རང་ཡིན། དེ་ལྟ་བུ་ནི་ཕྱོགས་རིས་ཀྱི་དབང་གིས་ཆོས་ལ་དགག་སྒྲུབ་བགྱིས་པ་སྟེ། རང་ཕྱོགས་དེ་བསྟོད། གཞན་ཕྱོགས་དེ་སྨད་པ་དེ་ཚོ་ནི། ཆོས་སྤོང་གི་ལས་ཚབས་ཆེན་གང་མིན་ཚད་སོང་བ་ཡིན།
སྐུར་བའི་ལྕི་བ་བཞི་ནི། མཚམས་མེད་པ་ལྔའི་ནང་ནས་ཉེས་པ་ཆེ་ཤོས་དེ། དེ་བཞིན་གཤེགས་པའི་སྐུ་ལ་ངན་སེམས་ཀྱིས་ཁྲག་འབྱིན་པ་དེ་ཡིན་པ་དང༌། མི་དགེ་བཅུའི་ནང་ནས་ཉེས་པ་ཆེ་ཤོས་དེ།
མི་དགེ་བཅུ་ལས་ལོག་ལྟ་ལྕི། །གསུངས་པ་ནང་བཞིན་ལོག་པར་ལྟ་བ་ལྕི་བ་དང༌། མཉམ་པའི་ཆོས་ལ་ཁྱད་དུ་གསོད་པ་ཟེར་ན། ཆོས་ཐམས་ཅད་རང་བཞིན་གྱིས་གནས་ལུགས་མཉམ་པ་ཉིད་ཀྱི་དོན་འབའ་ཞིག་ལས་མ་འདས་ཀྱང༌། དེ་ལྟར་མ་ཡིན་པར་ཁྱད་དུ་གསོད་པར་བྱེད་པ་ལྟ་བུ་དང༌། རང་བཞིན་མེད་པ་ལ་གལ་འཛུགས་པ་ཟེར་ན། ཆོས་ཐམས་ཅད་ཀྱི་མཐར་ཐུག་གི་གནས་ལུགས་སྤྲོས་པ་ཐམས་ཅད་དང་བྲལ་བའི་རང་བཞིན་མེད་པ་ལ། དེ་དངོས་པོ་རུ་གྲུབ། བདེན་པ་རུ་གྲུབ་ཟེར་ནས་ཨུ་ཚུགས་རྒྱག་པ་ལྟ་བུ་ཡིན། དེ་ཚོ་ལ་སྐུར་བའི་ལྕི་བ་བཞི་ཟེར་བ་རེད།
གཞན་ཡང་ལོག་པ་བརྒྱད་ནི། དགེ་བ་ལ་སྨད་པ། སྡིག་པ་ལ་བསྟོད་པ། དགེ་སྦྱོར་བྱེད་པའི་ཐུགས་དཀྲུགས་པ། དད་པ་ཅན་གྱི་ཚོགས་བཅག་པ། དཀོན་མཆོག་གསུམ་སྤངས་བ། རྡོ་རྗེ་སློབ་དཔོན་ལ་སྨད་པ། ཡི་དམ་གྱི་ལྷ་སྤོང་ལེན་བྱས་པ། མཆེད་ལྕམ་དྲལ་ལ་གདུང་སེམས་བསྐྱུངས་པའོ་གསུངས། དེ་ལ་དང་པོ་དགེ་བ་ལ་སྨད་པ་ཟེར་ན། བསྟོད་བསྔགས་དང་རྗེས་སུ་ཡི་རང་གི་གནས་སུ་གྱུར་དགོས་པའི་དགེ་བ་བྱེད་པ་ལ། བསྟོད་བསྔགས་གཏོང་རྒྱུ་མེད་པའི་སྟེང་དུ། ཁོ་ཞིབ་བུ་ཡོད་མདོག་མདོག་བྱས་ནས་ཚོགས་འདྲ་ཞིག་གཏོང་ཁུལ་བྱས་པ་རེད། ཁོ་འཇིག་རྟེན་ཆོས་བརྒྱད་ཀྱིས་བཀའ་འགྱུར་འདྲ་ཞིག་སྒྲོག་ཁུལ་བྱས་པ་རེད་ཟེར་བ་ལ་སོགས་པའི་སྒོ་ནས་དགེ་བ་ལ་སྨད་པ་ལྟ་བུ་དང༌། སྡིག་པ་ལ་བསྟོད་པ་ཟེར་ན། དམ་པས་སྨད་ཅིང༌། མཁས་པས་ཁྲེལ་བའི་གནས་སུ་གྱུར་པ། སྡིག་པ་མི་དགེ་བའི་ལས་ཀ་བྱེད་མཁན་དེ་ཚོ་ཐམས་ཅད་ལ། དངོས་སུ་རང་ཚིག་གིས་ཚར་གཅོད་དགོས་ཀྱང༌། དེ་ལ་སྨད་ར་གཏོང་རྒྱུ་མེད་པའི་སྟེང་དུ་སྡིག་པ་བྱས་པ་ལ་བསྟོད་དེ། དཔེར་ན། ཁོ་མི་དཔའ་བོ་རེད། མི་དེ་ལྟ་བུ་བསད་ཐུབ་པ་རེད། ཕོ་ཁྱོ་ག་ཁོ་རེད་ཟེར་བ་ལ་སོགས་པ་བསྟོད་བསྔགས་གཏོང་བ་ལྟ་བུ་དང༌། དེ་ལྟ་བུ་བྱེད་པ་ནི། བསད་པ་དང༌། གསོད་དུ་བཅུག་པ་དང༌། བསད་པ་ལ་རྗེས་སུ་ཡི་རང་བ་བྱེད་མཁན་ཐམས་ཅད་ལ་ཉེས་པ་མཉམ་པོ་རུ་ཐོབ་པ་རེད།
དགེ་སྦྱོར་བྱེད་པའི་ཐུགས་དཀྲུགས་པ་ཟེར་ན། གནས་རི་ཁྲོད་དབེན་པ་རུ་འགྲིམས་ཏེ། སྐུ་མཚམས་དམ་པོར་བྱེད་མཁན་ལྟ་བུའི་བུག་སྒོ་རུ་ཕྱིན་ནས། སྐད་ཆ་རྙོག་གྲ་འདྲ་བོ་མང་པོ་ཞུས་པའི་སྐབས་སུ། ཁོང་གི་ཐུགས་དམ་དེ་ཡང་ཧོན་འཐོར་ནས་ཉི་མ་ཁ་ཤས་ཤིག་ལ་ཐུན་བརྒྱབ་ནའང་མི་འོང༌། གཉིད་ལོག་ནའང་མི་ཁུག །གང་ཡང་མི་བྱུང་བ་འདྲ་བོ་བྱས་པ་ཡིན་ན་ཉེས་པ་ཆེན་པོ་འབྱུང་བ་རེད།
དད་པ་ཅན་གྱི་ཚོགས་བཅག་པ་ཟེར་ན། སྦྱིན་བདག་ཁ་ཤས་ཀྱིས་དཔལ་འབྱོར་ཡོད་ནའང་འདྲ། མེད་ནའང་འདྲ་ངས་ཚོགས་ཤིག་འབུལ་གྱི་ཡིན་ཟེར་བ་དང༌། ངས་བླ་མ་འདི་ལ་འདི་འདྲ་ཞིག་འབུལ་གྱི་ཡིན་ཟེར་བ་དང༌། འདུས་སྡེ་འདི་ལ་ངས་མང་ཇ་ཞིག་དྲང་གི་ཡིན་ཟེར་བ་ལ་སོགས་པ་ལ་རྗེས་སུ་ཡི་རང་བྱེད་རྒྱུ་མེད་པའི་སྟེང་དུ། དེ་འདྲ་མ་བྱེད་ཟེར་ནས་འགོག་ཐབས་བྱེད་པ་ལྟ་བུ་སྟེ། རང་གིས་དགེ་བ་བྱེད་རྒྱུ་མེད་པའི་ཐོག་ཏུ་གཞན་གྱི་དགེ་བའི་ཚོགས་བསགས་པ་བཅགས་པས་ཉེས་པ་ཆེ་བ་ཡིན།
དཀོན་མཆོག་གསུམ་སྤངས་པ་ཟེར་ན། འགྲོ་བ་ལྷ་དང་བཅས་པ་ཐམས་ཅད་ཀྱིས་སྐྱབས་མེད་པའི་སྐྱབས་དང༌། མགོན་མེད་པའི་མགོན། དཔུང་གཉེན་མེད་པའི་དཔུང་གཉེན་དུ་གྱུར་པ། འཇིག་རྟེན་ན་དཀོན་པའི་ནང་ནས་མཆོག་ཏུ་གྱུར་པ་དེ་ནི། སངས་རྒྱས་དཀོན་མཆོག །ཆོས་དཀོན་མཆོག །དགེ་འདུན་དཀོན་མཆོག་སྟེ། དཀོན་མཆོག་རིན་པོ་ཆེ་རྣམ་པ་གསུམ་ཡིན་པས། དེ་ལ་སྐྱབས་མི་འཆོལ་ན་སུ་ལ་སྐྱབས་འཆོལ། དེ་ལ་བློ་མི་གཏོད་ན་སུ་ལ་བློ་གཏོད། དེ་འདྲའི་དད་པ་བསྐྱེད་པའི་ཡུལ་དཀོན་མཆོག་ལ་དད་པ་མི་སྐྱེད་པར། ང་ལ་སངས་རྒྱས་དཀོན་མཆོག་མི་དགོས། ཆོས་དཀོན་མཆོག་མི་དགོས། དགེ་འདུན་དཀོན་མཆོག་ཀྱང་མི་དགོས་ཟེར་ནས་དཀོན་མཆོག་གསུམ་ཕར་སྤངས་ནས་སྐྱབས་མེད་མགོན་མེད་དུ་གྱུར་པ་ལྟ་བུ་ཡིན།
རྡོ་རྗེ་སློབ་དཔོན་ལ་སྨད་པ་ཟེར་ན། སྤྱིར་འདུལ་བའི་སྡོམ་པ་འབོགས་ཆོག་བྱེད་མཁན་དེ་ལ་མཁན་པོ་ཟེར་བ་རེད། བྱང་ཆུབ་སེམས་སྡོམ་གནང་མཁན་དང༌། དེའི་བསླབ་བྱ་སློབ་མཁན་ལ་བླ་མ་ཟེར་བ་རེད། གསང་སྔགས་རྡོ་རྗེ་ཐེག་པའི་དབང་བསྐུར། ཁྲིད་བཤད་མཁན་ལ་རྡོ་རྗེ་སློབ་དཔོན་ཟེར་བ་རེད། རྡོ་རྗེ་སློབ་དཔོན་དེ་ནི། མཁན་པོ་དང་བླ་མ་ལས་ཀྱང་གཙོ་ཆེ་བས། རྡོ་རྗེ་འཆང་ཟེར་ནའང་རྡོ་རྗེ་སློབ་དཔོན། རྡོ་རྗེ་སློབ་དཔོན་ཟེར་ནའང་རྡོ་རྗེ་འཆང༌། དེ་གཉིས་ཐ་དད་དུ་བལྟ་རྒྱུ་མེད་པར་དབྱེར་མེད་ཀྱི་རང་བཞིན་ཡིན། དེ་ནས་རང་ལ་དབང་བསྐུར། ཁྲིད་བཤད། གདམ་ངག་སྟོན་པའི་རྡོ་རྗེ་སློབ་དཔོན་དེ་ལ་ཁ་ངན་ཚིག་ངན་ལྟ་བུའི་སྒོ་ནས་སྨད་པ་ནི། ཉེས་པ་ཐམས་ཅད་ཀྱི་ནང་ནས་ཆེ་ཤོས་ཡིན་པས་ཁ་ནས་ཁྲག་ཚལ་བ་སྐྱུགས་ནས་ཕྲལ་དུ་ཤི་རྒྱུ་དང༌། མགོ་ཐུར་དུ་བསྟན་ནས་ངན་སོང་དུ་འགྲོ་རྒྱུ་ཞིག་མ་གཏོགས། དེ་ལ་དགེ་མཚན་འདྲ་བོ་ནི་གང་ཡང་མེད་དེ། བླ་མ་ལྔ་བཅུ་པ་ལས།
སློབ་དཔོན་ལ་ནི་དམོད་པ་དེ། །ཡམས་དང་འཚེ་བའི་ནད་རྣམས་དང༌། །གདོན་དང་རིམས་དང་དུག་གིས་ཀྱང༌། །རྨོངས་ཆེན་དེ་ནི་འཆི་བར་འགྱུར། །རྒྱལ་པོ་མེ་དང་སྦྲུལ་འདུག་དང༌། །ཆུ་དང་མཁའ་འགྲོ་རྐུན་པོ་དང༌། །གདོན་དང་ལོག་འདྲེན་རྣམས་ཀྱིས་ཀྱང༌། །བསད་ནས་སེམས་ཅན་དམྱལ་བར་འགྲོ། །ཞེས་པ་ལ་སོགས་པ་རྗེས་སུ་བླ་མའི་རྣལ་འབྱོར་གྱི་བླ་མ་བསྟེན་ཚུལ་ལོག་པའི་ཉེས་དམིགས་ཀྱི་སྐབས་ནས་བཤད་པ་ལྟ་བུ་རེད།
ཡི་དམ་གྱི་ལྷ་སྤོང་ལེན་བྱས་པ་ཟེར་ན། ཡི་དམ་ཞེས་པ་ཡིད་ལ་དམ་བཅའ་བཟུང་ནས་དུས་རྒྱུན་དུ་འབྲལ་བར་མེད་པ། རང་ཟེར་ནའང་ཡི་དམ། ཡི་དམ་ཟེར་ནའང་རང༌། རང་དང་དེ་གཉིས་དབྱེར་མེད་པ་ལྟ་བུ་ཞིག་རེད། དེ་འདྲའི་ཉམས་ལེན་བྱེད་པ་དེ་ལ། དང་པོར་བླ་མ་ཞིག་ལ་དབང་ཞུས། དབང་ཞུས་ནས་མེ་ཏོག་གང་ལ་ཕོག་པའི་ལྷ་སྐལ་ལྟ་བུ་ང་རང་ཡི་དམ་འདི་ལ་ངོས་བཟུང་གི་ཡིན་བསམ་པ་དེ་འདྲའང༌། ཡང་ན་རང་གི་རྩ་བའི་བླ་མས་ཁྱོད་རང་གིས་ཡི་དམ་གཙོ་བོ་དེ་འདི་གྱིས་གསུངས་པའི་ཡི་དམ་དེ། ན་རུང༌། ཚ་རུང༌། ཤི་རུང༌། གསོན་རུང༌། ཞལ་གཟིགས་ཐོབ་རུང༌། མ་ཐོབ་རུང༌། ལུང་བསྟན་ཐོབ་རུང༌། མ་ཐོབ་རུང་འབྲལ་བ་མེད་པར་བླ་མ་དང་ཡི་དམ་དབྱེར་མེད་དུ་བློ་གཏོད། སྐྱབས་འཆོལ་དགོས་པ་ཡིན་པ་ལ། དེ་ལྟར་མ་ཡིན་པར། དཔེར་ན། ཡི་དམ་བཅོམ་ལྡན་འདས་དཔལ་འཁོར་ལོ་སྡོམ་པ་ལྟ་བུ་ཞིག་ལ་བསྙེན་པ་ལོ་གསུམ་ཙམ་བཏང་བས། རང་ཉིད་ལས་ཉོན་གྱི་སྒྲིབ་པ་ཚན་ཆེ་དྲགས་པའི་སྟབས་ཀྱིས། འཕགས་པ་ཐོགས་མེད་ཀྱིས་བྱམས་པ་སྒྲུབ་པ་ལྟར། རྨི་ལམ་བཟང་བ་ཙམ་ཞིག་ཀྱང་མ་བྱུང་བའི་གནས་སྐབས་སུ། ང་འཁོར་ལོ་སྡོམ་པ་འདི་ལ་ལས་འབྲེལ་མེད་པ་འདྲ། འདི་ལ་བྱིན་རླབས་ཆེན་པོའང་མེད་པ་འདྲ་བས། ད་འདི་ལས་ཀྱང་དགྱེས་པ་རྡོ་རྗེ་དྲག་ས་རེད་བསམས་ནས། འཁོར་ལོ་སྡོམ་པ་དེ་ཕར་བཞག །དགྱེས་པ་རྡོ་རྗེའི་བསྙེན་པ་ཞིག་བསྐྱལ། དེ་ལ་ཡང་ལོ་གཉིས་གསུམ་ནས་དགྱེས་པ་རྡོ་རྗེ་དེ་ལ་ཡང་ཅང་མེད་པ་འདྲ། དེ་ལས་ཀྱང་གསང་བ་འདུས་པ་ཞིག་དྲག་ས་རེད་བསམས་ནས་ཡང་གསང་བ་འདུས་པ་ལྟ་བུ་ལ་འཇུག །གསང་བ་འདུས་པ་ལའང་ཅང་མ་བྱུང་ནས། ད་དེ་ལས་དཀོན་མཆོག་སྤྱི་འདུས་ཤིག་བཏོན་ན་དྲག་མི་ཡོང་ངམ། གུ་རུ་རིན་པོ་ཆེ་ཏིག་ཚོད་སྒྲུབ་ཐག་ཉེ་བ་མིན་འགྲོ་བསམ་པ་ལ་སོགས་པ་ཡི་དམ་ཐམས་ཅད་ལ་ཚོད་བལྟས་ཙམ་བལྟས་ཙམ་དང༌། ཚྭ་བྲོ་ལྟ་བ་ནང་བཞིན་བྱེད་པ་དེ་ཚོ་ནི་ཡི་དམ་གྱི་ལྷ་སྤོང་ལེན་བྱེད་པ་ཡིན། དོན་དུ་ནི། རྒྱལ་བ་ཡང་དགོན་པ་ཆེན་པོས། བདེ་གཤེགས་གཅིག་སྒོམ་རྒྱལ་བ་ཀུན་གྱི་ངང༌། །ཞེས་གསུངས་པ་ལྟར་དང༌། ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང༌། །གཟུགས་སྐུ་འཇའ་ཚོན་བཞིན་དུ་སོ་སོར་གསལ། །ཞེས་གསུངས་པས་བདེ་བར་གཤེགས་པ་ཐམས་ཅད་ཕྱིའི་གཟུགས་སྐུ་སྣ་ཚོགས་སུ་སྣང་ཡང་ཆོས་ཀྱི་སྐུ་དེ་ནམ་མཁའ་བཞིན་དུ་དབྱེར་མེད་པ་ཡིན། དེ་ཡང༌། ཏཱ་ཏོ་པ་ཎིའི་ཕྱོགས་ཀྱི་ནམ་མཁའ་དང༌། སྦ་ཁང་ཕྱོགས་ཀྱི་ནམ་མཁའ་དང༌། རྐྱང་ཤིང་ཕྱོགས་ཀྱི་ནམ་མཁའ་གསུམ་ལ། ས་ལ་ལྟོས་ནས་སོ་སོའི་ནམ་མཁའ་ཞེས་བཞག་པ་མ་གཏོགས་ནམ་མཁའི་དབྱིངས་ལ་དབྱེར་མེད་པ་རེད། དཔེ་དེའི་ནང་བཞིན་ཡི་དམ་འདི་དག་ཐམས་ཅད་ཀྱང་འཁོར་ལོ་སྡོམ་པས་འདུལ་དགོས་པ་ལ་འཁོར་ལོ་སྡོམ་པ། དགྱེས་པ་རྡོ་རྗེས་འདུལ་དགོས་པ་ལ་དགྱེས་པ་རྡོ་རྗེ་ལྟ་བུ། གང་ལ་གང་འདུལ་གྱི་སྒོ་ནས་སྐུ་སོ་སོ་རུ་བཞེངས་པ་མ་གཏོགས། དགོངས་པ་ཆོས་ཀྱི་དབྱིངས་སུ་ཡུག་གཅིག་དང་རོ་གཅིག་ཏུ་འདྲེས་ནས་དབྱེར་མེད་པ་ལ། རང་གིས་དེ་ལྟ་བུའི་གནད་མ་གོ་བར་ཕྱོགས་དང་རིས་སུ་བཅད་ནས། ཡི་དམ་གཅིག་ལས་གཅིག་འདམ་པ་དེ་རང་གི་ནོར་འཁྲུལ་མ་གཏོགས། ཡི་དམ་གྱིས་མ་བྱུང་བ་གང་ཡང་མིན། ཡི་དམ་གཅིག་གིས་ཞལ་གཟིགས་ཐོབ་ན། ཡི་དམ་ཐམས་ཅད་ཀྱི་ཞལ་གཟིགས་ཐོབ་འགྲོ་བ་ཡིན། དེའི་ཕྱིར་ན། དཀོན་མཆོག་སྤྱི་འདུས་ཀྱི་ནང་ལའང༌།
རྒྱལ་བ་ཐམས་ཅད་ཡེ་ཤེས་ཀློང་དུ་གཅིག །ཆོས་ཉིད་དོན་ལ་ཆ་ལུགས་མི་མངའ་ཡང༌། །ཐབས་མཁས་གང་འདུལ་སོ་སོའི་སྐུར་སྟོན་པ། །ཞེས་གསུངས་པ་ལྟ་བུ་རེད།
མཆེད་ལྕམ་དྲལ་ལ་གདུང་སེམས་བསྐྱུངས་པའོ་ཟེར་ན། མཆེད་ཟེར་ན་བླ་མ་གཅིག་གི་དཀྱིལ་འཁོར་དུ་སྨིན་བྱེད་ཀྱི་དབང་ཞུས་པ། གྲོལ་བྱེད་ཀྱི་ཁྲིད་ཉན་པ༑ རྒྱབ་རྟེན་གྱི་ལུང་ནོད་པ་ཐམས་ཅད་གཅིག་ཏུ་བྱས་པ་དེ་ཚོ་ལ་མཆེད་གྲོགས་ཆོས་མཛད་སྤྱི་དང༌། ལྕམ་དྲལ་ཟེར་ན། དཔེར་ན་ཁང་པ་ལ་ལྕམ་དང་དྲལ་གཉིས་ཡོད་པ་ལྟར་དང༌། མ་མགོན་ལྕམ་དྲལ་ཞེས་ལྷ་མོ་དང་མགོན་པོ་གཉིས་ལ་ཟེར་བ་ལྟར། མཆེད་གྲོགས་མོ་ཐམས་ཅད་ལ་ལྕམ་དང༌། ཕོ་ཐམས་ཅད་ལ་དྲལ་ཞེས་མཆེད་གྲོགས་ཕོ་མོ་སོ་སོ་དང༌། དེ་དག་ཐམས་ཅད་བསྡོམས་པ་ལ་མཆེད་ལྕམ་དྲལ་ཟེར་བ་རེད། དེ་ཡང་སྡོམ་གསུམ་ལས་རྒྱས་པར་བཤད་པ་ལྟར་དུ། སྤྱིའི་སྤུན་དང༌། རིང་བའི་སྤུན་དང༌། ཉེ་བའི་སྤུན་དང༌། ནང་འདྲེས་ཀྱི་སྤུན་སོགས་ལས། སྤྱིའི་སྤུན་ལས་རིང་བའི་སྤུན་ཉེ། རིང་བའི་སྤུན་ལས་ཉེ་བའི་སྤུན་ཉེ། ཉེ་བའི་སྤུན་ལས་ནང་འདྲེས་སྤུན་ཉེ་བ་ཡིན་པས། ནང་འདྲེས་རྡོ་རྗེའི་སྤུན་མཆེད་ལྕམ་ལས་ལྷག་པ་གང་ཡང་མེད། དཔེར་ན། ཕ་གཅིག་དང་མ་གཅིག་གི་བུ་དང་བུ་མོ་ལས་ཉེ་བའི་སྤུན་མེད་པ་ལྟ་བུ་ཡིན། སྤུན་གྱི་ནང་ནས་མཆོག་ཏུ་གྱུར་པ་ནང་འདྲེས་རྡོ་རྗེའི་སྤུན་མཆེད་ལྕམ་དེ་གང་འདྲ་ཞིག་ཡིན་ཟེར་ན། བླ་མ་གཅིག་གིས་བཅོམ་ལྡན་འདས་འཁོར་ལོ་སྡོམ་པ་ལྟ་བུའི་དཀྱིལ་འཁོར་གཅིག་ཏུ་བཅུག་ནས་བུམ་པ་གཅིག་ནས་ཆུ་བཏུང༌། སྨིན་གྲོལ་རྒྱབ་རྟེན་དང་བཅས་པ་སྟབས་ཅིག་ཏུ་ཞུས། ས་གཅིག་ལམ་གཅིག་འབྲས་བུ་གཅིག་དམིགས་ཡུལ་གཅིག་ཡིན་པ། ཇ་ཞིག་བཏུང་ནའང་ལྟི་རི་གཅིག་ནས་འཐུང༌། ལྟོ་ཞིག་ཟ་ནའང་ཧ་ཡང་གཅིག་གི་ནང་ནས་བཅུས་ཏེ། གཅིག་ལ་ཚྭ་ཁ་བ་མེད། གཅིག་ལ་ཚྭ་མ་བྲོ་བ་མེད་པར་ཆབས་ཅིག་ཏུ་ཟ་བ་དེ་ཚོ་ཐམས་ཅད་ལ་ནང་འདྲེས་རྡོ་རྗེའི་སྤུན་མཆེད་ཟེར་བ་རེད། དེ་སོང་ཙང་རྡོ་རྗེའི་སྤུན་མཆེད་ལྕམ་ཐམས་ཅད་གཅིག་གིས་གཅིག་ལ་བརྩེ་བ་བྱས། གཅིག་གིས་གཅིག་ལ་གུས་པ་བྱས། དེ་ཡང་རྒན་པ་ཐམས་ཅད་ཡར་གུས་པ། གཞོན་པ་ཐམས་ཅད་ལ་མར་བྱམས་སྐྱོང༌། རང་དང་མཉམ་པ་ཐམས་ཅད་ལ་བློ་མཐུན་པ་བྱས་ནས་བརྩེ་གདུང་ཆེན་པོ་བྱེད་དགོས་པ་ལ། དེ་ལས་གོ་ལྡོག་ནས་མཆེད་དང་ལྕམ་དྲལ་ལ་གདུང་སེམས་བསྐྱུངས་པ་ཟེར་ན། གདུང་སེམས་སྐྱུར་བ་དང་གཡུགས་བཞག་པའི་དོན་རེད།
ཁ་ན་མ་ཐོ་བ་གསུམ་ནི། ལུས་དང་ངག་དང་ཡིད་ཀྱི་ཁ་ན་མ་ཐོ་བ་གསུམ་ལས། ལུས་ཀྱི་ཁ་ན་མ་ཐོ་བ་ནི་འགྲོ་བའི་སྐབས་སུ་མ་ཞི་བ། སྨྱོན་པ་འགྲོ་བ་ལྟར་ཡར་མཆོང་རྒྱག་བརྒྱབ་ནས་འགྲོ་བ་དང༌། རྟ་ནང་བཞིན་རྒྱུག་པ་དང༌། གར་འཁྲབ་པ་ནང་བཞིན་རྐང་ལག་རྐྱོང་ནས་འཁྲབ་པ་དང༌། ཕལ་ཆེར་སྨྱོ་བ་མིན་ནམ་བསམ་བསམ་ལྟ་བུའི་བག་མེད་པའི་སྤྱོད་པ་བྱེད་པ་དེ་ཚོ་ནི་ལུས་ཀྱི་ཁ་ན་མ་ཐོ་བའོ། །ངག་གི་ཁ་ན་མ་ཐོ་བ་ནི། འཇིག་རྟེན་གྱི་གླུ་གཏོང་བ་འདྲ་བོ་དང༌། བཙོག་གཏམ་ལབ་པ་ལྟ་བུ་དང༌། དེ་བཞིན་དུ་རང་ཕྱོགས་ལ་ཆགས་ཏེ་གཟེངས་བསྟོད། གཞན་ཕྱོགས་ལ་སྡང་སྟེ་མར་སྨད་ནས་ཆགས་སྡང་གིས་བསྟོད་སྨད་ཀྱི་གཏམ་འདྲ་མི་འདྲ་མང་པོ་ལབ་པ་དེ་དག་ཐམས་ཅད་ནི་ངག་གི་ཁ་ན་མ་ཐོ་བའོ། །ཡིད་ཀྱི་ཁ་ན་མ་ཐོ་བ་ནི། ཉོན་མོངས་དུག་ལྔ་དང་དུག་གསུམ་གྱིས་ཀུན་ནས་བསླངས་པའི་རྣམ་པར་རྟོག་པ་ཐམས་ཅད་དོ། །
དགེ་སྡིག་གཉིས་ཀྱི་འཕེན་རྫོགས་ཀྱི་ཁྱད་པར་ནི། འཕེན་བྱེད་དགེ་བས་འཕངས་ལ་རྫོགས་བྱེད་དགེ་བས་རྫོགས་པ་དང༌། འཕེན་བྱེད་དགེ་བས་འཕངས་ཀྱང་རྫོགས་བྱེད་མི་དགེ་བས་རྫོགས་པ་དང༌། འཕེན་བྱེད་མི་དགེ་བས་འཕངས་ལ་རྫོགས་བྱེད་མི་དགེ་བས་རྫོགས་པ་དང༌། འཕེན་བྱེད་མི་དགེ་བས་འཕངས་ཀྱང་རྫོགས་བྱེད་དགེ་བས་རྫོགས་པ་སྟེ་མུ་བཞིའོ། །
དེའི་དང་པོ་འཕེན་བྱེད་དགེ་བས་འཕངས་ལ་རྫོགས་བྱེད་དགེ་བས་རྫོགས་པ་ཟེར་ན། སྐྱེས་མ་ཐག་ནས་ཆོས་དང་འཕྲད། བླ་མ་དགེ་བའི་བཤེས་གཉེན་གྱིས་རྗེས་སུ་བཟུང་ནས། མི་ཚེ་གང་པོ་ཆོས་བྱས་ཏེ། མཐར་ཤི་འགྲོ་དུས་ཀྱང་ལས་གཞུག་ཆོས་ཀྱི་བསྡུས་ཏེ། བླ་མ་ལ་དད་པ་དམ་ཚིག་མ་ལོག །མོས་གུས་དང༌། གདམ་ངག་གི་གསལ་འདེབས་དང་བཅས་པའི་སྒོ་ནས་ཤི་སོང་ན། དེ་འཕེན་རྫོགས་གཉིས་ཀ་དེ་དགེ་བ་བྱུང་བས། འཕེན་བྱེད་དགེ་བ་ལ་བརྟེན་ནས། སྐྱེ་བ་ཕྱི་མར་རབ་དག་པའི་ཞིང་ཁམས་སུ་བགྲོད་པ་དང༌། དེ་ལྟར་མ་བྱུང་ནའང་མཐོ་རིས་གསུམ་གང་རུང་དུ་སྐྱེ། རྫོགས་བྱེད་དགེ་བ་ལ་བརྟེན་ནས་དེར་སྐྱེས་པ་ཙམ་དུ་མ་ཟད་ཚེ་རིང་བ། ནད་མེད་པ། ལོངས་སྤྱོད་ཆེ་བ་སོགས་བདེ་སྐྱིད་ཕུན་སུམ་ཚོགས་པ་སྨིན་པ་ནི། འཕེན་རྫོགས་གཉིས་ཀ་དགེ་བས་བྱུང་བ་དང༌།
འཕེན་བྱེད་དགེ་བས་འཕངས་ཀྱང་རྫོགས་བྱེད་མི་དགེ་བས་རྫོགས་པ་ཟེར་ན༑ ལས་འབྲས་གསལ་བའི་མེ་ལོང་ལས།
རྟག་པར་རྒྱུན་དུ་སྡིག་བསགས་ཀྱང༌། །འཆི་ཚེ་དགེ་བས་མཚམས་སྦྱར་ནས། །འཕེན་བྱེད་དགེ་བས་འཕངས་པའི་ཕྱིར། །བདེ་འགྲོར་སྐྱེས་ཀྱང་རྫོགས་བྱེད་ལས། །སྡིག་པས་ནད་ཅན་དབུལ་པོ་སོགས། །རྟག་པར་སྡུག་བསྔལ་གྱིས་གཟེར་འགྱུར། །ཞེས་གསུངས་པ་ལྟར་དུ་ཚེ་སྟོད་དུ་ནག་པོ་སྡིག་པ་མི་དགེ་བ་བཅུ་དང༌། མཚམས་མེད་ལྔ་ལ་སོགས་པའི་ལས་བསགས། ཡིན་ཀྱང་བར་ལམ་ལ་རང་གི་ལས་དེ་ལ་འགྱོད་པ་སྐྱེས་ནས། བླ་མ་དགེ་བའི་བཤེས་གཉེན་ལ་བསྟེན་ནས་དམ་པའི་ཆོས་ཀྱི་སྒོ་རུ་ཞུགས་ཏེ་ཤི་བའི་སྐབས། བླ་མ་བཟང་པོས་འཕོ་བ་ཐེབས་པའམ། ཤི་ཁ་ལ་དད་པ་དང་མོས་གུས་ཀྱི་རྐྱེན་ཡག་པོའམ་གསལ་འདེབས་ཀྱི་མཚམས་སྦྱོར་ཡག་པོ་བྱུང་བ་སོགས་ཀྱི་དབང་གིས། འཕེན་བྱེད་དགེ་བ་ལ་བརྟེན་ནས་སྐྱེ་བ་ཕྱི་མ་ལ་མིའི་ལུས་རྟེན་ལྟ་བུ་ཞིག་ཐོབ་ན་ཡང༌། རྫོགས་བྱེད་དེ་མི་དགེ་བ་ལ་བརྟེན་ནས་མིའི་ལུས་རྟེན་དེ་ལ། ནད་ཅན་དང༌། དབང་པོ་མ་ཚང་བ་དང༌། བསོད་ནམས་དམན་པ་དང༌། ཀུན་གྱིས་བརྙས་བཅོས་བྱེད་པ་དང༌། མ་ཉེས་པའི་ཁ་ཡོག་དང༌། རྒྱལ་པོས་མནར་གཅོད་དང༌། ཆོམ་རྐུན་གྱི་འཇིགས་པ་ལ་སོགས་པ། མི་ཁ་ཤས་ལ་མི་ཚེ་ལ་སྡུག་བསྔལ་འབའ་ཞིག་མ་གཏོགས་མ་བྱུང་བ་དེ་ཚོ་ལྟ་བུ་ཡོང་བ་རེད།
འཕེན་བྱེད་མི་དགེ་བས་འཕངས་ལ་རྫོགས་བྱེད་མི་དགེ་བས་རྫོགས་པ་དེ་ནི། ཚེ་སྟོད་དེ་ལའང་གྲོང་པ་འདྲ་བོ་བཟུང་ནས་སྲོག་གཅོད་པ་དང་མ་བྱིན་ལེན་པ་ལ་སོགས་པ་གང་ལ་ཡང་སྣང་དག་མེད་པའི་ཐོག་ནས་མི་དགེ་བ་འབའ་ཞིག་གི་ལས་ངན་བསགས། དེ་ནས་ཚེ་གཞུག་དེ་ལའང་ལས་ངན་བསགས་པ་ལ་འགྱོད་པ་འདྲ་བོ་གང་ཡང་མ་སྐྱེས་ནས་ཚེ་གང་སྡིག་པ་བསགས་པ་མ་ཟད། མཐར་ཤི་བའི་སྐབས་སུའང་ཁོང་ཁྲོ་དང་བཅས་ཏེ་ཕར་ཤི་སོང་ན། དེ་འཕེན་བྱེད་མི་དགེ་བས་འཕངས་པས་དམྱལ་བ་སོགས་ངན་སོང་གསུམ་དུ་སྐྱེས། རྫོགས་བྱེད་དེ་ཡང་མི་དགེ་བས་རྫོགས་པས་ངན་སོང་གི་ནང་ནས་ཀྱང་སྡུག་བསྔལ་ཐ་ཆད་པར་མྱང་བ་ལྟ་བུ་ཡིན།
འཕེན་བྱེད་མི་དགེ་བས་འཕངས་ལ་རྫོགས་བྱེད་དགེ་བས་རྫོགས་པ་ཟེར་བ་ནི། ཚེ་སྟོད་དེ་ལ་དམ་པའི་ཆོས་ཀྱི་སྒོ་རུ་ཞུགས། བླ་མ་དགེ་བའི་བཤེས་གཉེན་གྱིས་རྗེས་སུ་བཟུང་ནའང༌། ཚེ་གཞུག་དེ་ལ་སྐྱ་རུ་ལོག་ནས་ཆོས་རྩ་བ་ནས་བློས་བཏང་སྟེ། མཐར་ཤི་བའི་སྐབས་སུ་བླ་མ་ལ་ལོག་ལྟ་དང་ཆོས་ལ་ཡིད་ཆེས་ལོག་པའི་སྒོ་ནས་ཤི་བ་ཡིན་ན། འཕེན་བྱེད་དེ་མི་དགེ་བས་འཕངས་པས་ངན་སོང་གང་རུང་དུ་སྐྱེས། དཔེར་ན་ཡི་དྭགས་ལྟ་བུ་ཞིག་ལ་ཆ་བཞག་ན། འཕེན་བྱེད་མི་དགེ་བས་འཕངས་པ་ལ་བརྟེན་ནས་ཡི་དྭགས་སུ་སྐྱེས་ཀྱང༌། རྫོགས་བྱེད་དེ་དགེ་བས་རྫོགས་པས་ཡི་དྭགས་ཀྱི་ནང་ནས་ཡི་དྭགས་གཏེར་སྲུང་ལྟ་བུ་རུ་སྐྱེ་བས། མ་གཞི་ཡི་དྭགས་ཡིན་ནའང་ཡི་དྭགས་ཕྱུག་པོ་ལྷའི་ལོངས་སྤྱོད་ལ་འགྲན་པ་ལྟ་བུ་ཡོད། འོན་ཀྱང་ཟ་ནི་མི་ནུས། འཐུང་ནི་མི་ནུས་པ་ལ་ཡོད་ནི་གང་ཡང་ཡོད་པ་དེ་འདྲ་ཞིག་ཡིན། དུད་འགྲོ་ལྟ་བུ་ལ་ཆ་མཚོན་ན། འཕེན་བྱེད་མི་དགེ་བས་འཕངས་པ་ལ་བརྟེན་དུད་འགྲོར་སྐྱེས་ཀྱང༌། རྫོགས་བྱེད་དགེ་བས་རྫོགས་པ་ལ་བརྟེན་ནས། དུད་འགྲོའི་ནང་ནས་བླ་མ་དཔོན་པོའི་གཟིམ་ཁྱི་ལྟ་བུ་རུ་སྐྱེས་པ་སྟེ། ཁྱི་ཡིན་པ་ལ་བླ་མའི་སྐུ་པང་དུ་སྡོད་རྒྱུ་ཡོད་པ་དང༌། བླ་མས་ཞལ་ལག་གང་བཞེས་པ་དེ། ཁྱི་དེ་ལའང་ཟ་རྒྱུ་ཡོད་པས། མི་ལས་ཀྱང་སྐྱིད་ལ་ཁད་ཡོད་པ་དེ་ལྟ་བུ་རྣམས་ཡིན། དེ་ལྟ་བུའི་རྣམ་སྨིན་དེ་དག་སྨིན་ཚུལ་ཡང༌། ཇོ་བོ་རྗེས།
མཐོང་ལ་མྱོང་དང་སྐྱེས་ནས་མྱོང༌། །གཞན་དུ་མྱོང་དང་མ་ངེས་པ། །དཀར་དང་ནག་དང་འདྲེས་མའོ། །ཞེས་གསུངས་པ་ལྟར། མཐོང་ཆོས་མྱོང་འགྱུར། སྐྱེས་ནས་མྱོང་འགྱུར། ལན་གྲངས་གཞན་ལ་མྱོང་འགྱུར། མྱོང་བ་མ་ངེས་སོགས་ལས་འབྲས་སྨིན་ཚུལ་གྱི་དབྱེ་བ་མང་པོ་ཡོད་པས། དང་པོར་མཐོང་ལ་མྱོང་དང་ཟེར་བ་གང་ཡིན་ཞེ་ན། ལས་བཟང་ངན་གང་ཡིན་ཡང་ལས་གསག་ས་དེ། ཡུལ་བཀའ་གཉན་པ་བླ་མ་དགེ་བའི་བཤེས་གཉེན་ལྟ་བུའམ། ཕ་མ་དེ་འདྲ་ཞིག་ལ་འཕྲད་སོང་ན་འཛམ་བུ་གླིང་པ་ལས་ཀྱི་ས་པ་ཡིན་པས། མཐོང་ཆོས་མྱོང་འགྱུར་དུ་སྨིན་འགྲོ་བ་ཡིན། དེ་ཡང་སྔ་དྲོ་ལས་བསགས་པ་ཕྱི་དྲོ་ལ་སྨིན་པ་ལྟ་བུའམ། དེ་རིང་ལས་བསགས་པ་སང་རང་སྨིན་པ་ལྟ་བུའམ། ད་ལྟའི་ཟླ་བ་ལ་ལས་བསགས་པ་ཟླ་བ་རྗེས་མ་ལ་སྨིན་པ་དང༌། ཚེ་སྟོད་ལ་ལས་བསགས་པ་དེ་ཚེ་སྨད་ལ་སྨིན་ཏེ། དཔེར་ན། རྒན་རབས་ཐམས་ཅད་ཀྱིས་ཁོས་ཚེ་སྟོད་དེ་ལ་ལས་ཀ་ངན་པ་འདི་མ་གཏོགས་མ་བྱུང་བས། ད་ཚེ་གཞུག་ལ་འདི་མ་གཏོགས་ཡོང་རྒྱུ་མེད་ཟེར་ནས་དངོས་སུའང་མཐོང་རྒྱུ་ཡོད་པ་ཡིན། དེའི་ཕྱིར་ན། མཐོང་ཆོས་མྱོང་འགྱུར་མིག་གིས་མཚོན་པ་ཡིན་ཟེར་བས། ཚེ་སྟོད་ལ་ལས་ངན་པ་བསགས་པ་དེ་ཡང་མིག་གིས་མཐོང༌། ཚེ་སྨད་ལ་དེའི་འབྲས་བུ་སྨིན་པའང་མིག་གིས་མཐོང་བ་རེད། སྐྱེས་ནས་མྱོང་ཟེར་ན། ཚེ་འདི་ལ་མི་དགེ་བ་བྱས་པ་དེ་སྐྱེ་བ་ཕྱི་མ་ལ་སྨིན་ཏེ། སྡུག་བསྔལ་ཚད་མེད་པ་མྱང་བར་འགྱུར་བ་དེ་ལ། སྐྱེས་ནས་མྱོང་འགྱུར་ཟེར་བ་རེད། སྐྱེས་ནས་མྱོང་འགྱུར་དེ་མེ་ལོང་གིས་མཚོན་པ་ཡིན། དཔེར་ན༑ མེ་ལོང་ལ་རང་གི་བྱད་ལ་དཀར་ནག་གང་ཡོད་པ་དེ་ཕ་གི་ལ་འཆར་བ་རེད། དེ་བཞིན་སྐྱེ་བ་འདི་ལ་གང་བྱས་པ་དེ། སྐྱེ་བ་ཕྱི་མ་ལ་སྨིན་པ་ཡིན། གཞན་དུ་མྱོང་དང་ཟེར་ན། ཚེ་འདི་ལ་ལས་བྱས་པ་དེ། སྐྱེ་བ་ཕྱི་མ་དེ་ལ་མྱོང༌། སྐྱེ་བ་ཕྱི་མའི་ཕྱི་མ་དེ་ལ་མྱོང༌། ཕྱི་མའི་ཕྱི་མ་དེ་ལ་མྱོང་བ་སོགས་སྐྱེ་གནས་མང་པོ་ལ་མྱོང་བ་སྟེ། དཔེར་ན། སྔར་རྒྱལ་པོ་ཞིག་ལ་མཆོད་གནས་རང་སངས་རྒྱས་སྒུར་པོ་ཞིག་ཡོད་པས། རྒྱལ་པོའི་སྲས་མོ་དེས། རང་སངས་རྒྱས་སྒུར་པོའི་ལད་མོད་བྱས་ཏེ། རང་སངས་རྒྱས་དེ་སྒུར་སྒུར་བྱས་ནས་ཕར་ཕེབས་པ་དང༌། སྲས་མོ་དེ་ཡང་སྒུར་སྒུར་ལ་ཕར་ཕྱིན་པས། སྲས་མོ་དེ་སྐྱེ་བ་ལྔ་བརྒྱའི་བར་དུ་སྒུར་མོ་རྐྱང་གི་ལུས་བླངས་པ་རེད། དེ་ཡང་སྐྱེས་ནས་མྱོང་འགྱུར་དེ་ཆུ་ནང་གི་ཟླ་བས་མཚོན་པ་ཡིན་པས། དཔེར་ན། ཚེས་པ་བཅོ་ལྔའི་ནུབ་མོར་འཛམ་བུ་གླིང་ན་རྒྱ་མཚོ་དང༌། ཆུ་བོ་ཆེན་པོ་དང༌། མཚེའུ་དང༌། ལྐོག་མོག་དང༌། ཆུ་སྣོད་འདྲ་མི་འདྲ་ཚང་མ་ཐམས་ཅད་ཀྱི་ནང་དུ་ཟླ་བ་རེ་རེ་དཀའ་ངལ་མེད་པར་ཤར་ནས་བསྡད་ཡོད་པ་རེད། དེ་བཞིན་སྐྱེ་བ་མང་པོ་ལའང་རྣམ་སྨིན་མང་པོ་མྱོང་བར་འགྱུར་དགོས་པ་ཡིན་གསུངས། དེ་ལྟར་མཐོང་ལ་མྱོང་དང༌། སྐྱེས་ནས་མྱོང་དང༌། གཞན་དུ་མྱོང་དང་གསུམ་པོ་དེ་རྣམ་སྨིན་མྱོང་ངེས་པ་ཅན་ཡིན། མྱོང་བ་མ་ངེས་པའི་ལས་དེ་ནི། དཔེར་ན། མེ་འབར་མི་འབར་གྱི་དཔེས་མཚོན་པ་ཡིན་གསུངས་ནས། རྟེན་འབྲེལ་རབས་བདུན་མའི་ནང་དུ་རྒྱས་ཤིང་རྒྱས་པར་བཤད་ཡོད་པ་རེད། དེ་ཡང་མདོར་བསྡུས་ན། ཤིང་སྐམ་པོ་ཞིག་ཡོད་ན། དེ་ལ་རྐྱེན་མ་ཕྲད་པས་མེ་མ་འབར་བ་རེད་མ་གཏོགས། རྐྱེན་དང་ཕྲད་ན་མེ་འབར་ཆོག་ཆོག་རེད། དེ་བཞིན་ལས་གང་ཞིག་རྐྱེན་དང་ཕྲད་ན་ནི་རྣམ་སྨིན་གྱི་འབྲས་བུ་དེ་མྱོང༌། རྐྱེན་དང་མ་ཕྲད་ན་ནི་ལོ་བརྒྱ་སྟོང་ཁྲི་འབུམ་བསྐལ་པ་སོགས་ཀྱི་བར་དུ་མི་སྨིན་པ་ཡིན།
དཀར་དང་ནག་དང་འདྲེས་མའོ་ཞེས་པའི་དཀར་དང་ཟེར་ན། བསམ་པ་དཀར་ལ་སྦྱོར་བ་དཀར་བ། ནག་དང་ཟེར་ན། བསམ་པ་ནག་ལ་སྦྱོར་བ་ནག་པ། འདྲེས་མའོ་ཟེར་ན་བསམ་པ་དཀར་ལ་སྦྱོར་བ་ནག་པ། བསམ་པ་ནག་ལ་སྦྱོར་བ་དཀར་བ་དང་བཞི་ཡོད། དེའི་དང་པོ་བསམ་པ་དཀར་ལ་སྦྱོར་བ་དཀར་བ་དེ། དཔེར་མཚོན་ན། བླ་མས་སློབ་མ་སྐྱོང་བ་ལྟ་བུ་སྟེ། བླ་མས་ཐུགས་བསམ་པ་དཀར་པོའི་སྒོ་ནས་སློབ་མ་དེ་ཚོ་ཡག་པོ་ཞིག་བྱུང་ན་བསམ་པ་དང༌། དེ་ལ་སྨིན་བྱེད་ཀྱི་དབང་བསྐུར། གྲོལ་བྱེད་ཀྱི་ཁྲིད་བཤད། རྒྱབ་རྟེན་གྱི་ལུང་སོགས་ཕོགས་ཏེ། སྒོམ་སྒྲུབ་རྒྱག་ཏུ་བཅུག་པ་དེ། སྦྱོར་བ་ཡང་དཀར་བ་རེད། དེ་ལྟ་བུ་ལ་བསམ་སྦྱོར་གཉིས་ཀ་དཀར་བས་གཅིག་ཏུ་དཀར་བའི་ལས་ཟེར་བ་ཡིན།
བསམ་པ་ནག་ལ་སྦྱོར་བ་ནག་པ་ནི། དཔེར་ན། དགྲ་ལྟ་བུ་ལ་ཁོང་ཁྲོ་དང་ཞེ་སྡང་གི་སྒོ་ནས། གང་དྲག་གཅིག་གསོད་ན་བསམ་པའི་བསམ་པ་ནག་པ་དང༌། སྦྱོར་བ་དེ་ཡང་ནག་པས་དངོས་སུ་གྲི་བརྒྱབ་པའམ། དུག་གཏོང་བས་གསོད་པར་བྱེད་ན། བསམ་སྦྱོར་གཉིས་ནག་པ་ཡིན་པས་གཅིག་ཏུ་ནག་པོའི་ལས་ཟེར་བ་རེད། བསམ་པ་དཀར་ལ་སྦྱོར་བ་ནག་པ་ནི། དཔེར་ན་དགེ་རྒན་གྱི་དགེ་ཕྲུག་ལྟ་བུ་སྟེ། དགེ་རྒན་དེས་བསམ་པ་བཟང་པོའི་སྒོ་ནས་ངའི་དགེ་ཕྲུག་དེ་ཡག་པོ་ཞིག་བྱུང་ན་བསམ་པས། སྦྱོར་བ་དེ་ནི་གླེགས་ཤིང་སོགས་མགོ་ལ་བརྒྱབ་པ་དང༌། འགྲམ་ལྕག་གཏོང་བ་དང༌། བཀའ་རྒྱུག་སོགས་རྡུང་གཏག་ཁོ་རང་རྐྱང་མ་གཏོགས་མེད་པ་ལྟ་བུ་ཡིན། དེ་ཡང་ཐེག་པ་ཆེན་པོའི་སྐབས་འདིར་གཙོ་བོར་བསམ་པ་དེ་གལ་ཆེ་བ་ཡིན་ནའང༌། དགེ་རྒན་གྱིས་དགེ་ཕྲུག་ལ་གླེགས་ཤིང་རྒྱག་པའི་སྦྱོར་བའི་སྐབས་ཞེ་སྡང་སྐྱེས་ན་ནག་པ་ལ་འགྱུར་བའི་ཉེན་ཁ་ཡོད་པ་རེད།
བསམ་པ་ནག་ལ་སྦྱོར་བ་དཀར་བ་ནི། དཔེར་ན། མི་འདི་ངས་གསོད་དགོས་པའི་བསམ་པའི་སྒོ་ནས། སྦྱོར་བ་དེ་ལ་དུག་བརྒྱབ་པའི་ཆང་ཞིམ་པོ་ཞིག་དྲངས་ཏེ། མཆོད་ཆང་ཞིག་བཞེས་ཟེར་ནས། ཏག་ཏག་བཟོས་པ་དེ་ཚོ་ལྟ་བུ་རེད། ཐེག་པ་ཆེན་པོའི་གནས་སྐབས་སུ་བསམ་པ་དེ་གཙོ་ཆེ་ནའང༌། འཕྲལ་ཕུགས་སུ་གནོད་ཚབས་ཆེ་ཆུང་བརྟག་དགོས་པ་སྟེ། ས་སྐྱ་པཎྜི་ཏའི་ཞལ་ནས།
ནད་པ་དགའ་བའི་ཁ་ཟས་སྟེར། །ངན་པར་སྤྱོད་པ་ཚར་མི་གཅོད། །དབང་བསྐུར་མེད་པར་གསང་སྔགས་སྟོན། །སྣོད་མིན་པ་ལ་ཆོས་འཆད་སོགས། །འཕྲལ་དུ་ཕན་པ་ལྟར་སྣང་ཡང༌། །ཕྱིས་ནས་གནོད་པ་ཆེར་འགྱུར་བས། །སྙིང་རྗེའི་དབང་གིས་བྱེད་ན་ཡང༌། །མ་དག་པ་ཡི་སྙིང་རྗེ་ཡིན། །ཞེས་གསུངས་པས། ནད་པ་ལ་དགའ་བའི་ཁ་ཟས་སྟེར་ཟེར་ན། མི་ནད་པ་དེ་ཚོ་སོ་སོ་ལ་ཕན་མཁན་གྱི་ལྟོ་དེ་ཁམས་ལ་མི་འགྲོ། གང་གནོད་པ་དེ་ཁམས་ལ་འགྲོ་བ་ཡིན་པས། ཆང་གིས་གནོད་ཀྱི་ཡོད་ན་ང་ལ་ཆང་ཞིག་གནང་རོགས་སྐུ་ཆེ་ཟེར་བའི་སྐབས་སུ། སྙིང་རྗེ་བསམས་ནས་ནད་པ་ལ་ཆང་ཞིག་བྱིན་ན། ཆང་དེས་ནད་པ་ཤི་རྐྱེན་དུ་འགྲོ་བས། སྙིང་རྗེས་ཀུན་ནས་བསླངས་ཀྱང་ཆང་དེ་མ་དག་པའི་སྦྱིན་པ་རུ་གྱུར་པ་རེད། ངན་པར་སྤྱོད་པ་ཚར་མི་གཅོད་ཟེར་ན། སྤྱོད་ངན་སྡུག་རྩུབ་བྱེད་པའི་མི་ལ། ཁོ་རང་གི་བྱེད་ཚུལ་དང་མཐུན་པའི་ཆད་པ་གཅོད་དགོས་པ་ལ། སྙིང་རྗེ་བསམས་ནས་བཞག་ན། རྗེས་སུ་ཁོ་སྡུག་ཏུ་སྡུག་ཏུ་འགྲོ་ནས་དྲག་ཏུ་འགྲོ་རྒྱུ་མེད་པས། དེ་ལ་སྙིང་རྗེས་བཞག་ཀྱང་མ་དག་པའི་སྙིང་རྗེ་ལས་ཡང་དག་པའི་སྙིང་རྗེ་མ་ཡིན། སྤྱོད་འཇུག་ལས་ཀྱང༌།
གནས་མིན་བཟོད་པ་སྨད་པའི་གནས། །ཞེས་གསུངས་ཏེ། མ་གཞི་བཟོད་པ་ཟེར་མཁན་དེ་ཆོས་ཀྱི་རྩ་བ་ཡིན་ནའང་གནས་མ་ཡིན་པ་ལ་བཟོད་པ་སྒོམ་པ་དེ་སྨད་པའི་གནས་ལྟ་བུ་མ་གཏོགས། བཟོད་པའི་མཚན་ཉིད་མེད་པར་བཤད་པ་རེད། དབང་བསྐུར་མེད་པར་གསང་སྔགས་སྟོན་ཟེར་ན། སྨིན་བྱེད་ཀྱི་དབང་ཐོབ་པ་ལ་གསང་སྔགས་ཀྱི་ཆོས་བཤད་པ་མ་གཏོགས། དབང་མ་ཐོབ་པའི་མི་ལ། སྙིང་རྗེ་བསམས་ནས་གསང་སྔགས་ཀྱི་ཆོས་ནཱ་རོའི་ཆོས་དྲུག་ལྟ་བུ་ཞིག་བཤད་བཞག་པ་ཡིན་ན། ཁོ་ལ་མཆོག་དང་ཐུན་མོང་གི་དངོས་གྲུབ་ཐོབ་རྒྱུ་ཕར་བཞག །གསང་སྔགས་ཁྲོམ་བསྒྲགས་ཀྱི་ཉེས་པ་ཚད་མེད་པར་འབྱུང་བ་དང༌། གསང་སྒྲོག་གི་རྩ་ལྟུང་ཡང་འབྱུང་བའི་ཉེན་ཁ་ཡོད་པ་ཡིན། སྣོད་མིན་པ་ལ་ཆོས་འཆད་སོགས་ཟེར་ན། སྣོད་དང་མི་ལྡན་པའི་མི་ལ། སྙིང་རྗེའི་བསམས་ནས་ཆོས་བཤད་ན་ཕན་ཐོགས་རྒྱུ་མེད་པའི་སྟེང་དུ། ཆོས་ལོག་ལྟ་བུར་འགྱུར་བ་ཡིན། དེ་ལྟར་ནད་པ་དགའ་བའི་ཁ་ཟས་སྟེར་བ་སོགས་དེ་ཚོ་འཕྲལ་དུ་ཕན་པ་ལྟ་བུ་ཞིག་ཡོད་ནའང་ཕུགས་སུ་ཕན་རྒྱུ་མེད་པའི་སྟེང་དུ་གནོད་པ་ཆེན་པོར་འགྱུར་བ་ཡིན། སྙིང་རྗེའི་བསམས་པས་ཀུན་ནས་བསླངས་པས་བསམ་པ་དཀར་ནག་ཡང༌། མ་དག་པའི་སྙིང་རྗེ་རུ་འགྱུར་བ་མ་གཏོགས། ཡང་དག་པའི་སྙིང་རྗེ་རུ་མི་འགྱུར་བར་གསུངས་པ་རེད། གཞན་ཡང་སྦྱིན་པ་གཏོང་བ་ལྟ་བུ་ལ་ཆ་མཚོན་ན།
ཆང་དང་དུག་དང་མཚོན་ཆ་དང༌། །གསོད་སར་ཕྱུགས་མ་སྟེར་བ་དང༌།།མཆོག་གི་ནོར་ནི་མཆོག་མིན་ལ། །སྟེར་སོགས་མདོ་ལས་བཀག་པས་ན། །མ་དག་པ་ཡི་སྦྱིན་པ་ཡིན། །ཞེས་གསུངས་པས། དེ་ཡང་ཆང་དང་ཟེར་ན། ང་རང་ཚོ་བོད་དེ་ཚོ་ལ་མི་གཤིན་པོའི་དགེ་བ་ལ་སྐོར་ཆང་གཏོང་གི་ཡིན་ཟེར་ནས་ཆང་གཏོང་བ་ལྟ་བུ་ནི། གཤིན་པོ་ལ་ཕན་རྒྱུ་མེད་པའི་སྟེང་དུ། གནོད་པ་སྐྱེལ་མཁན་འདྲ་བོ་མ་གཏོགས་མེད། ཆང་དེ་སྤྲད་ན་མི་ཐམས་ཅད་ར་རོ་བཟི་ནས་དྲན་པ་འཐོར་བ་ལ་སོགས་པའི་སྐྱོན་མང་པོ་བྱུང་བ་མ་གཏོགས། དེ་ལ་ཡོན་ཏན་གང་ཡང་འབྱུང་རྒྱུ་མེད་པ་ཡིན། དུག་དང་ཟེར་ན། དཔེར་ན་བལ་ཡུལ་རྒྱལ་ས་ནས་བཙན་དུག་དོ་པོ་གཅིག་ཉོས་ནས། དེ་རིང་འདི་རུ་བཙན་དུག་ཀཱི་ལོ་རེ་རེ་སྐུ་འགྱེད་ལ་ཕུལ་ནས། ད་འདི་བཞེས་ཟེར་ན། ཁོས་འགྲོ་སོང་བཏང་བ་དང་དཀའ་ལས་བརྒྱབ་ནས་ཁུར་ཡོད་ཀྱང༌། འདི་རུ་བཙན་དུག་དེ་ཟོས་ན་ཚང་མ་གྲོད་པ་སྦོས་ནས་ཤི་རྒྱུ་མ་གཏོགས་མེད་རེད། མཚོན་ཆ་དང་ཟེར་ན། འབམ་དང་མེ་མདའ་སོགས་ལུང་པ་གང་ཉོས་ནས། ཕར་སྦྱིན་པ་གཏོང་བ་ཡིན་ན། འབམ་བརྒྱབ་ན་ནི་ཡུལ་ཁམས་གཏོར་འགྲོ་བ་རེད། མེ་མདའ་དེ་ཡང་དངོས་དང་ཤུགས་ནས་རི་དྭགས་དང་མི་ལ་སོགས་པ་ལ་གནོད་པ་སྐྱེལ་རྒྱུ་ཞིག་མ་གཏོགས་ཕན་ཐོགས་རྒྱུ་གང་ཡང་མེད། གསོད་སར་ཕྱུགས་མ་སྟེར་བ་དང་ཟེར་ན། ཤན་པ་ལྟ་བུ་ཞིག་ལ། སྙིང་རྗེ་ཁྱོད་ཀྱི་སྐྱིད་སྡུག་ལ་ཕན་ན་ངས་ར་ལུག་ཁ་ཤས་ཤིག་སྤྲད་དགོས་ཟེར་ནས་ལུག་ཁ་ཤས་སྤྲད་པ་ཡིན་ན་སྤྲད་མ་ཐག་ཏུ་ལམ་སང་གསོད་འགྲོ་བ་རེད། མཆོག་གི་ནོར་ནི་མཆོག་མིན་ལ་ཟེར་ན། ཡུལ་མཆོག་ཏུ་གྱུར་པ་བླ་མ་དགེ་བའི་བཤེས་གཉེན་ཡོན་ཏན་ཅན་ཞིག་གི་པད་ཤག་ལ་སོགས་པ་རྒྱུ་ནོར་ཞིག་རང་གིས་མར་བླངས་ནས། ཡོན་ཏན་མེད་པ་དམན་པ་ཞིག་ལ་སྙིང་རྗེ་ཁྱོད་སྐྱོ་བོ་འདུག་ཟེར་ནས་ཕར་སྤྲད་པ་ཡིན་ན༑ ཡུལ་མཆོག་ཏུ་གྱུར་པའི་ནོར་དེ། ཡུལ་དམན་པས་མི་ཐེག་པ་ཡིན་པས། ཁོ་ལ་གནོད་བསྐྱལ་བ་ནང་བཞིན་སོང་བ་ཡིན། འོན་ཀྱང་བླ་མ་རང་གིས་གནང་ན་ནི་དམིགས་བསལ་རེད། འོ་དེ་ལྟར་ཆང་སྦྱིན་པ་གཏོང་བ་སོགས་དེ་དག་མདོ་ལས་མ་དག་པའི་སྦྱིན་པ་ཡིན་གསུངས་ནས་བཀག་པས། གཤིན་པོ་ལ་ཕན་ན་བསམས་ནས་སྦྱིན་པ་བཏང་བས་བསམ་པ་ཙམ་བཟང་ན་ཡང༌། སྦྱིན་པ་གཏོང་ལུགས་དེ་ཉེས་པ་ཡིན། དེ་ཚོའི་རྣམ་གྲངས་དེའང་ཤེས་པར་བྱ་དགོས་པ་ཡིན་གསུངས། གཞན་ཡང༌། འཁོར་བའི་ལས་ནི་ལྕི་གང་དང༌། །ཉེ་བ་གང་དང་གོམས་པ་གང༌། །སྔོན་བྱས་གང་ཡིན་དེ་ལས་ནི། །སྔ་མ་སྔ་མ་རྣམ་སྨིན་འགྱུར། །ཞེས་གསུངས་པས། འཁོར་བའི་ལས་ནི་ལྕི་གང་དང་ཟེར་ན། ལས་དགེ་སྡིག་གཉིས་ཀྱི་གསག་ཚུལ་ལ་ལྟོས་ན། གང་དེ་སྔོན་ལ་སྨིན། གང་དེ་རྗེས་ལ་སྨིན་གྱི་རེད་ཟེར་ན༑ ལས་དགེ་བའི་ཆ་དེ་ལྕི་བ་ཡོད་ན། དགེ་བའི་འབྲས་བུ་བདེ་བ་དེ་སྔོན་ལ་སྨིན། སྡིག་པ་མི་དགེ་བའི་ཕྱོགས་དེ་ལྕི་བ་ཡོད་ན་སྡིག་པའི་འབྲས་བུ་སྡུག་བསྔལ་དེ་སྔོན་ལ་སྨིན་པ་ཡིན། ཉེ་བ་གང་དང་ཟེར་ན། ལྕི་ཡང་དེ་གཅིག་པ་ལྟ་བུ་ཞིག་ཡོད་ན། ལས་དགེ་བ་དེའི་ཆ་དེ་ཉེ་བ་འདུག་གམ། སྡིག་པའི་ཆ་དེ་ཉེ་བ་འདུག །ཉེ་འགྱང་གཉིས་ལས་ཉེ་བའི་ཆ་དེ་སྔོན་ལ་སྨིན། འགྱངས་པའི་ཆ་དེ་ཕྱིས་སུ་སྨིན་པ་རེད། གོམས་པ་གང་ཟེར་ན། ཉེ་འགྱང་དེ་གཅིག་པ་ལྟ་བུ་ཞིག་ཡིན་ན་དགེ་བ་ལ་གོམས་ཤས་ཆེ་བ་འདུག་གམ། སྡིག་པ་ལ་གོམས་ཤས་ཆེ་བ་འདུག །དགེ་བ་ལ་གོམས་ཤས་ཆེ་བ་ཡོད་ན། དེའི་འབྲས་བུ་བདེ་བ་སྔོན་ལ་སྨིན་པ་ཡིན། མི་དགེ་བ་ལ་གོམས་ཤས་ཆེ་བ་ཡོད་ན། དེའི་འབྲས་བུ་སྡུག་བསྔལ་སྔོན་ལ་སྨིན་པ་ཡིན། གོམས་ཤས་ཆེ་ཆུང་ཁྱད་པར་མེད་པར་ཡོད་ན། སྔོན་བྱས་གང་ཡིན་དེ་ལས་ནི། །སྔ་མ་སྔ་མ་རྣམ་སྨིན་འགྱུར། །གསུངས་པས་དགེ་བའི་ཆ་དེ་སྔོན་ལ་བྱས་ཡོད་ན་དགེ་བའི་འབྲས་བུ་བདེ་བ་དེ་སྔོན་ལ་སྨིན། སྡིག་པ་དེ་སྔོན་ལ་བསགས་ཡོད་ན་སྡིག་པའི་འབྲས་བུ་སྡུག་བསྔལ་དེ་སྔོན་ལ་སྨིན་པ་ཡིན་གསུངས།
དེ་ལ་ལོག་པར་ལྟ་བ་བསལ་བ་ནི། ཁ་ཤས་ཀྱིས་ཚེ་འདི་ལ་སྡིག་པ་རྐྱང་བསགས་ནས་བསྡད་ན་ཡང༌། ཁོ་ཚེ་རིང་བ་དང་ནད་མེད་པ་དང་ལམ་དུ་འགྲོ་བ་སོགས་བྱུང་བའི་ཚེ། ད་སྡིག་པ་བསགས་ནས་འབྲས་བུ་སྡུག་བསྔལ་ཟེར་བ་དེ་བདེན་པ་མི་འདུག་བསམ་པ་དང༌། དགེ་བ་བྱས་པ་ལ་ཕན་ཡོན་ཞིབ་བུ་ཞིག་ཡོད་ཟེར་ཡང༌། ང་ཚོས་བཀའ་འགྱུར་ཀློག་ཞབས་བརྟན་འདི་འདྲ་བཏོན། དུས་རྒྱུན་དུ་ཕྱག་མཆོད་པ་འདི་འདྲ་བྱས་ཀྱང་ང་ཚོ་ལ་ནི་ན་བ་དང་ཚ་བ་དང་སྡུག་བསྔལ་ཁོ་རང་མ་གཏོགས་མི་འདུག་པས། དགེ་བ་བསགས་པ་ལ་འབྲས་བུ་བདེ་བ་ཟེར་བ་དེ་བདེན་པ་མི་འདུག་བསམས་ནས། ལས་དགེ་སྡིག་ལས་འབྲས་བུ་བདེ་སྡུག་སྨིན་ཚུལ་དེ་ཚོ་ལ། རང་གིས་མཐོང་ཚུལ་དང་མཐུན་པའི་སྒོ་ནས་ལོག་ལྟ་སྐྱེ་བའི་ཉེན་ཁ་ཡོད་པ་རེད། དེ་ལ་ལོག་ལྟ་སྐྱེ་མི་དགོས་ཏེ། འཇིག་རྟེན་པའི་དཔེ་ལ་ཡང༌། སྐལ་ལྡན་མཐོ་རིས་འགྲོ་ཁར་སྡུག་བསྔལ་ཆར་ལྟར་འབེབས། །སྡིག་ཅན་དམྱལ་བར་འགྲོ་ཁར་ཨ་བསོད་མེ་ལྟར་འབར་ཟེར་བས། སྐལ་བ་དང་ལྡན་པའི་གང་ཟག་རྗེ་བཙུན་མི་ལ་ལྟ་བུས་སྒོམ་སྒྲུབ་པ་བརྒྱབ། ཉམས་བཞེས་དེ་ཚོ་གནང་དུས་འོ་བརྒྱལ་བྱུང་བ་མ་ཟད། ཇོ་མོ་བཀྲ་ཤིས་ཚེ་རིང་མ་ལ་སོགས་པ་བསྟན་སྲུང་དེ་ཚོས་ཀྱང་དམག་གི་སྣ་དྲངས་ཏེ། སོད་ཅིག །ཟོས་ཤིག །གཏུབས་ཤིག །ཆོད་ཅིག་སོགས་ཟེར་བ་བྱུང་བ་དང༌། འགྲོ་མགོན་གཙང་པ་རྒྱ་རས་ལ་མཆོག་གི་དངོས་གྲུབ་ཐོབ་ཁ་རུ། དཔལ་ལྡན་ཡེ་ཤེས་ཀྱི་མགོན་པོ་དང་ལྷ་མོ་དུད་སོལ་མ་ཡང་དམག་གི་གཙོ་བོ་རུ་བྱས། དགྲའི་དྭངས་མ་རུ་བྱས་ནས་འོང་བ་ལྟ་བུ་རེད། དེའི་ནང་བཞིན་བླ་མ་སྐྱེས་བུ་དམ་པ་ཉམས་བཞེས་གནང་མཁན་དེ་ཚོ་ལའང་དེ་འདྲ་ཡོད་པ་ཡིན། སྣང་ཆུང་འཇིག་རྟེན་པ་ཞིག་ཡིན་ན་ཡང༌། དགེ་བ་མང་པོ་བྱེད་མཁན་གྱི་མི་ལ། ཚེ་སྔོན་མར་སྡིག་པ་མང་པོ་ཡོད་པ་དེ་ཚོས་སྐྱེ་བ་ཕྱི་མ་ལ་དམྱལ་བ་དང་ཡི་དྭགས་དང་དུད་འགྲོར་སྐྱེ་རྒྱུ་དེ། ད་སྐྱེ་མ་དགོས་པར་ཆག་ཡང་བཏང་ནས་ཚེ་འདི་རུ་སྡུག་བསྔལ་སྣ་ཚོགས་ཀྱི་ཐོག་ཏུ་སྨིན་ནས་འབྱུང་བ་རེད། དེ་ཡང་བྱང་ཆུབ་སེམས་དཔའི་སྤྱོད་འཇུག་གི་ནང་ནས་བཤད་པ་ལྟར་དུ། གསད་བྱའི་མི་བཙོན་པ་ལྟ་བུ་ཞིག་ད་དམར་གསོད་གཏང་རྒྱུ་ཐག་ཆོད་པ་རེད་ཟེར་བ་ཞིག །ཡང་གཞན་དག་གིས་ཞུ་ངོ་སོགས་ཀྱིས་སྔོན་མར་གསད་རྒྱུ་རང་ཐག་ཆོད་པ་རེད་དེ། ད་ལག་པ་བཅད་ནས་བཏང་བཞག་སོང་ཟེར་ན། ལག་པ་གཅོད་པ་དེ་སྡུག་ཅག་དག་རེད་དེ། ཡིན་ཀྱང་ཁོ་སྔ་མ་ལ་ཤི་རྒྱུ་ཐག་ཆོད་ནས་ཡོད་པའི་མི་དེས། ད་ལག་པ་ཙམ་ཞིག་བཅད་ནས་བཏང་ན་དཔེ་དགའ་སྤྲོ་ཆེན་པོ་འབྱུང་འགྲོ་བ་རེད། དཔེ་དེའི་ནང་བཞིན་མི་སྡིག་ཅན་སྐྱེ་བ་ཕྱི་མར་དམྱལ་བ་སོགས་སུ་འགྲོ་རྒྱུ་ཐག་ཆོད་པ་ཞིག །ད་ཚེ་འདི་རུ་མ་ཉེས་པའི་ཁ་ཡོག་ཙམ་དང་སྡུག་བསྔལ་ཙམ་བྱུང་ནས། སྐྱེ་བ་ཕྱི་མར་དམྱལ་བ་སོགས་སུ་འགྲོ་མ་དགོས་ན། ག་འདྲའི་ཡག་པོ་རེད། རྡོ་རྗེ་གཅོད་པའི་ནང་ནས་ཀྱང༌། རབ་འབྱོར་རིགས་ཀྱི་བུའམ། རིགས་ཀྱི་བུ་མོ་གང་དག་འདི་ལྟ་བུའི་མདོ་སྡེའི་ཚིག་འདི་དག་ལེན་པ་དང༌། འཛིན་པ་དང༌། འཆང་བ་དང༌། ཀློག་པ་དང༌། ཀུན་ཆུབ་པར་བྱེད་པ་དེ་དག་ནི་མནར་བར་འགྱུར། ཤིན་ཏུ་མནར་བར་འགྱུར་རོ། །དེ་ཅིའི་ཕྱིར་ཞེ་ན། རབ་འབྱོར་སེམས་ཅན་དེ་དག་ནི་ཚེ་རབས་སྔ་མའི་མི་དགེ་བའི་ལས་ངན་སོང་དུ་སྐྱེ་བར་འགྱུར་བ་གང་དག་བྱས་པ་དེ་དག་ཚེ་འདི་ཉིད་ལ་མནར་བས། ཚེ་རབས་སྔ་མའི་མི་དགེ་བའི་ལས་ངན་སོང་དུ་སྐྱེ་བར་འགྱུར་བ་གང་དག་བྱས་པ་དེ་དག་བྱང་བར་འགྱུར་ཏེ། སངས་རྒྱས་ཀྱི་བྱང་ཆུབ་ཀྱང་ཐོབ་པར་འགྱུར་རོ། །ཞེས་གསུངས་པ་ལྟ་བུ་ཡིན། དེ་ལ་སྐལ་ལྡན་མཐོ་རིས་འགྲོ་ཁར་སྡུག་བསྔལ་ཆར་ལྟར་འབེབས་ཟེར་བ་རེད།
སྡིག་ཅན་དམྱལ་བར་འགྲོ་ཁར་ཨ་བསོད་མེ་ལྟར་འབར་ཟེར་ན། སྡིག་ཅན་ཁོ་ཚེ་འདི་ལ། སྐྱེ་བ་སྔོན་མ་རྣམས་ལ་དཀར་པོ་དགེ་བ་གང་བྱས་པའི་འབྲས་བུ་གང་ཡོད་པ་དེ་དག་ཐམས་ཅད་སྨིན་ཏེ། དཔེར་ན། པད་ཤག་ཅིག་ཡོད་པ་དེ་བེང་ནས་བཏོན་ཏེ་འཕྲལ་དུ་བེད་སྤྱད་ནས། ལག་ཏུ་གང་ཡང་སྟོན་རྒྱུ་མེད་པར་སྤྲང་ལ་འགྲོ་ཆོག་ཆོག་ལྟར། ཤི་དུས་ཤར་རྒྱག་མར་མགོ་ཐུར་དུ་བསྟན། རྐང་པ་ནམ་མཁའ་ལ་བསླངས་ནས་འགྲོ་བ་མ་གཏོགས། འཕྲེད་དུ་འགྲོ་མ་དགོས་པ་དེ་ཚོ་རེད།
དེ་ཡང་སྔ་མ་རྒྱ་གར་དུ་ཡུལ་སྒྲ་སྒྲོགས་ཀྱི་རྒྱལ་པོ་གཙུག་ཕུད་ཅན་ཞེས་བྱ་བ་འཁོར་དང་བཅས་པ་ཐམས་ཅད་ཀྱིས། འཕགས་པ་ཀ་ཏྱ་ན་བསོད་སྙོམས་ལ་ཕེབས་ཡོང་བའི་སྐབས་སུ་མཆོད་པ་འབུལ་རྒྱུ་ཕར་བཞག །ཐལ་བ་སྤར་བ་གང་རེ་གཏོར་ནས་ཐལ་བའི་འོག་ཏུ་མནན་པའི་ལས་ངན་བསགས་པས། ཉེས་པ་ཆེན་པོ་འབྱུང་རྒྱུ་ཡོད་ནའང༌། ཁོ་ཚོའི་དགེ་འབྲས་ལྟ་བུ་དེ་ལམ་སང་ཚེ་འདི་ལ་མགྱོགས་པོར་སྨིན་ནས། ཉི་མ་ཁ་ཤས་ལ་གསེར་སོགས་རིན་པོ་ཆེའི་ཆར་བབས། ཉི་མ་ཁ་ཤས་ལ་གོས་ཀྱི་ཆར་བབས། ཉི་མ་ཁ་ཤས་ལ་འབྲུའི་ཆར་བབས་པས། མི་ཐམས་ཅད་ཀྱིས་རྒྱལ་པོ་ཁྱེད་འཁོར་ལོས་སྒྱུར་བའི་རྒྱལ་པོ་རུ་འགྲོ་བའི་སྔ་ལྟས་གང་མིན་ཚད་རེད། བསོད་ནམས་ཆེན་པོ་རེད་ཟེར། དེ་ནས་ཞག་མ་བདུན་པ་ལ་བྱེ་མའི་ཆར་བབས་ཏེ། རྒྱལ་པོ་དང་བློན་པོ་དང་འཁོར་དང་བཅས་པ་ཐམས་ཅད་ས་འོག་ཏུ་ཤོར་ནས་ཤི་བ་ཙམ་དུ་མ་ཟད་ཁ་ཐུར་དུ་བསྟན་ནས་ཤར་རྒྱག་ངན་སོང་དུ་མར་སྐྱེ་བ་རེད།
གསུམ་པ་དགེ་བའི་ལས་འབྲས་བསྟན་པ་ལ། མི་དགེ་བ་བཅུ་པོ་དེ་ཕར་སྤངས་ན་དགེ་བ་བཅུ་པོ་དེ་ཤུགས་ཀྱིས་འབྱུང་འགྲོ་བ་ཡིན་པས། སྲོག་གཅོད་པ་སྤངས་ནས་བཞག་ན། སེམས་ཅན་གྱི་སྲོག་ཆེད་དུ་མ་བསྐྱབས་ནའང་རང་གིས་སྲོག་གཅོད་པ་སྤངས་པ་དེ་དགེ་བ་ལ་འགྱུར་འགྲོ་བ་དང༌། དེ་བཞིན་དུ་རང་གིས་ཆེད་དུ་ཕར་སྦྱིན་པ་གཏོང་རྒྱུ་མ་བྱུང་ཡང༌། རྐུ་མ་མ་བརྐུས་ན་དགེ་བ་རུ་འགྱུར་བ་ཡིན། དེ་ལྟར་མི་དགེ་བཅུ་རེ་རེ་བཞིན་ཕར་སྤངས་ན་དགེ་བ་བཅུ་ལ་འགྱུར་འགྲོ་བ་རེད། ད་ལྟར་ཉམས་སུ་ལེན་པའི་གནས་སྐབས་སུ། མི་དགེ་བ་བཅུ་སྤངས་ཤིང་དེའི་གཉེན་པོ་རུ་དགེ་བ་བཅུ་སྟེ། དེ་ཡང་རང་གིས་ར་དང་ལུག །མ་ཧེ་དང་བྱ་ལ་སོགས་པའི་སྲོག་གཅོད་པ་ཕར་སྤངས་ནས། ཆེད་དུ་སྲོག་གཅོད་པ་ལ་ཉེ་བའི་བཙོན་པ་དང༌། ར་དང་ལུག །མ་ཧེ། བྱ་དེ་ལ་སོགས་པ་དེ་ཚོ་ཚེ་ཐར་བཏང་བ་ཡིན་ན། འདུས་བྱས་ཀྱི་དགེ་བ་ཐམས་ཅད་ཀྱི་ནང་ནས་སེམས་ཅན་གྱི་སྲོག་སྐྱོབ་པ་ལས་ཕན་ཡོན་ཆེ་བ་གང་ཡང་མེད་པ་ཡིན་པས་སྲོག་གཅོད་པ་སྤངས་ནས་སེམས་ཅན་གྱི་སྲོག་བསྐྱབས་པ་དེ་ལུས་ཀྱི་དགེ་བ་གཅིག་ཡིན། མ་བྱིན་པ་ལེན་པ་སྤངས་ནས་སྦྱིན་པ་གཏོང་བ་ནི། རང་གིས་ཚུར་རྐུ་མ་བརྐུས་པའམ་གཡོ་སྒྱུའི་སྒོ་ནས་མགོ་སྐོར་བཏང་ནས་མི་ལེན་པའི་སྟེང་དུ། རང་ལ་གང་ཡོད་པ་དེ་ཚོ་ཐམས་ཅད་ཀྱང་ཉམས་ཐག་དང༌། བླ་མ་དགེ་བའི་བཤེས་གཉེན་སོགས་ཡུལ་གོང་འོག་ཐམས་ཅད་ལ་མཆོད་པ་འབུལ་བའམ་སྦྱིན་པ་གཏོང་བར་བྱེད་པ་དེ་ལུས་ཀྱི་དགེ་བ་གཉིས་པ་ཡིན། རང་གིས་གཞན་གྱི་སྐྱེ་དམན་ནམ། ཁྱོ་ག་ལ་འདོད་ལོག་སྤྱད་རྒྱུ་ཕར་བཞག་ནས། ལུས་ངག་ཡིད་གསུམ་གྱི་ཚུལ་ཁྲིམས་སོ་ཐར་གྱི་གཞུང་ལ་ཇི་ལྟར་ཡོད་པ་ལྟར་ཚུལ་བཞིན་དུ་སྲུང་བར་བྱེད་པ་དེ། འདོད་ལོག་སྤངས་ནས་ཚུལ་ཁྲིམས་སྲུང་བ་ཞེས་བྱ་བ་སྟེ། ལུས་ཀྱི་དགེ་བ་གསུམ་པ་ཡིན། རྫུན་སྤངས་ནས་བདེན་པར་སྨྲ་དགོས་ཟེར་ན། རང་གིས་རྫུན་ཆེན་པོའམ། ཆུང་ཆུང་ལྟ་བུ་ཞར་ལ་སྐད་ཆ་བཤད་པ་ཆབས་ཅིག་རྫུན་བཤད་པ་དེ་ཚོ་ཐམས་ཅད་ཀྱང་ཕར་སྤངས་ནས། གཞན་དོན་གྱི་དགོས་པ་ཆེན་པོ་ཡོད་ན་མ་གཏོགས། དོན་ཆེན་གལ་ལ་ཐུག་པའམ། དགོས་མེད་ཀྱི་རྫུན་མི་སྨྲ་བར་དྲང་པོའི་སྒོ་ནས་སྐད་ཆ་བཤད་པ་དེ་ངག་གི་དགེ་བ་གཅིག་ཡིན། ཕྲ་མ་སྤངས་ནས་འཁོན་པ་སྡུམ་དགོས་ཟེར་ན། གཞན་གྲོགས་པོའམ་གྲོགས་མོ་གང་ཡང་རུང་བའི་བར་དུ་མི་མཐུན་པའི་ཕྲ་མ་བཅུག་རྒྱུ་དེ་ཕར་བཞག་ནས། ད་དུང་ཡང་གྲོང་པ་ཕན་ཚུན་ནམ། གྲོགས་པོ་གྲོགས་མོའམ། མཆེད་གྲོགས་ཆོས་མཛད་དམ། དེ་ལ་སོགས་པ་གང་ཡང་རུང་བར་མི་མཐུན་པ་ཡོད་པ་དེ་ཚོ་ཐམས་ཅད་ལ་སྐད་ཆ་བཤད་ནས་སོ་སོར་ཞི་འགྲིག་ཡོང་བར་བྱེད་པ་དེ། ངག་གི་དགེ་བ་གཉིས་པ་ཡིན། ཚིག་རྩུབ་སྤངས་ནས་སྙན་པར་སྨྲ་དགོས་ཟེར་ན། ཚིག་རྩུབ་པོ་ཞར་གོག །འོན་པ། ལོང་བ་ཞེས་པ་ལ་སོགས་པ་ཟེར་བ་ནི། ཚིག་ལ་མཚོན་ཆ་མེད་ཀྱང༌། མི་སྙིང་དུམ་བུར་གཅོད་ཟེར་བས། ཚིག་ངན་པ་དེ་ཚོས་ཕ་རོལ་པོའི་ཞེ་གཅོད་པ་ཡིན་པས། དེ་ཐམས་ཅད་ཕར་སྤངས་པའི་སྟེང་དུ། ཁྱོད་རང་ཡག་པོ་འདུག་ཟེར་བ་སོགས་སྙན་པ་སྨྲ་དགོས་པ་ཡིན། ཡིན་ཀྱང་མི་ང་རྒྱལ་ཅན་ལྐུག་པ་དེ་འདྲ་ལ། ཁོ་རང་དང་འབྲེལ་བ་མེད་པའི་བསྟོད་ར་ཆེན་པོ་བཏང་ན༑ ང་རྒྱལ་སྐྱེ་བའི་ཉེན་ཁ་ཡོད་པ་སོང་ཙང་དེ་རང་སར་བཞག་དགོས། ང་རྒྱལ་སྐྱེ་དོགས་ཆེན་པོ་མེད་པའི་མི་ལ་ཁོ་རང་ལ་ཡོན་ཏན་གང་ཡོད་པ་དེ་དང་མཐུན་པའི་བསྟོད་བསྔགས་བཏང་བ་ཡིན་ན། ཁོ་རང་ཡང་དགའ། རང་ཡང་གཞན་ལ་བསྟོད་བསྔགས་བཏང་བ་ལས་བསོད་ནམས་ཀྱི་ཚོགས་རྫོགས་ཆེ་བ་གང་ཡང་མེད་དེ།
བསྟོད་པས་འཇིག་རྟེན་མགུ་འགྱུར་ཏེ། །ཕ་རོལ་དུ་ཡང་རང་ཉིད་བདེ། །དེ་བས་གཞན་གྱི་ཡོན་ཏན་ལ། །འཁུ་བར་མི་བྱ་བསྟོད་པར་བྱ། །ཞེས་གསུངས་པ་ལྟ་བུ་ཡིན། འོ་དེ་ནི་ངག་གི་དགེ་བ་གསུམ་པ་ཡིན། ངག་འཁྱལ་སྤངས་ནས་ཁ་ཏོན་བྱེད་དགོས་ཟེར་ན། དོན་མེད་རྣམ་གཡེང་གིས་རང་གཞན་ཐམས་ཅད་དུས་ཚོད་ཆུད་ཟོས་གཏོང་བར་བྱེད་པ་དམག་གི་སྐད་ཆ་དང༌། གེ་སར་གྱི་སྒྲུང་གཏམ་དང༌། གླུ་དང༌། རང་བཞིན་གྱིས་བསྟོད་བཤད་སྨད་བཤད་ལ་སོགས་པ་དེ་ཚོ་ཐམས་ཅད་ཕར་སྤངས་ནས། ངག་སྨྲ་བ་གཅོད་པའམ། མ་ཎི་བཟླ་བ་དང༌། གསུང་རབ་ཀློག་པ་སོགས་ཁ་ཏོན་བྱེད་པ་དེ། ངག་གི་དགེ་བ་བཞི་པ་ཡིན། བརྣབ་སེམས་སྤངས་ནས་གཏོང་སེམས་འཆང་དགོས་ཟེར་ན། གཞན་ཕ་རོལ་པོའི་རྒྱུ་དེ་ང་ལ་བྱུང་ན་བསམ་པའི་བརྣབ་སེམས་དེ་ཕར་སྤངས་ནས། གཞན་གྱི་དེ་ཚུར་བླང་རྒྱུ་མེད་པའི་སྟེང་དུ་རང་ལ་ཡོད་པ་དེ་ཕར་གཏང་དགོས་བསམ་པའི་གཏོང་སེམས་འཆང་བར་བྱེད་པ་དེ། ཡིད་ཀྱི་དགེ་བ་དང་པོ་ཡིན། གནོད་སེམས་སྤངས་ནས་ཕན་སེམས་སྒོམ་དགོས་ཟེར་ན། གཞན་ལ་མ་བདེ་ན། མ་སྐྱིད་ན། འདི་ན་རོགས་བྱས་ན། ཤི་རོགས་བྱས་ན་བསམ་པའི་གནོད་སེམས་དེ་ཕར་སྤངས་ནས། འདི་སྐྱིད་པོ་ཞིག་བྱུང་ན་བསམ་པ་དང༌། ནད་པ་ཞིག་ཡོད་ན་འདི་ལ་སྨན་སྤྲད་རྒྱུ་དང༌། ནད་གཡོག་ཅིག་བྱུང་ན་ག་འདྲའི་ཡག་པོ་ཡོད་ན་བསམ་པ་ལྟ་བུ་སོགས་ཀྱིས་ཕན་སེམས་བྱེད་པ་དེ། ཡིད་ཀྱི་དགེ་བ་གཉིས་པ་ཡིན། ལོག་ལྟ་སྤངས་ནས་ཡང་དག་པའི་ལྟ་བ་རྒྱུད་ལ་བརྟེན་དགོས་ཟེར་ན། དཀོན་མཆོག་གསུམ་དང༌། ལས་རྒྱུ་འབྲས་མི་བདེན་ཟེར་བ་སོགས་ལོག་པར་ལྟ་བ་དེ་ཕར་སྤངས་ནས། འཇིག་རྟེན་པའི་ཡང་དག་པའི་ལྟ་བ་དཀོན་མཆོག་གསུམ་དང་བདེན་པ་བཞི་སོགས་ལ་ཡིད་ཆེས་རྩེ་གཅིག་ཏུ་བྱེད་པ་དེ། ཡིད་ཀྱི་དགེ་བ་གསུམ་པ་ཡིན། འོ་དེ་ཐམས་ཅད་ལ་དགེ་བ་བཅུ་ཞེས་བྱ་བ་ཡིན་པས། བདེ་ཆེན་སྨོན་ལམ་ཐམས་ཅད་ལས་འགྲོ་དོན་ཆེ་བ་ཆགས་མེད་བདེ་སྨོན་ནང་ནས།
མི་དགེ་བཅུ་པོ་སྤངས་པ་དགེ་བ་བཅུ། །གཞན་གྱི་སྲོག་བསྐྱབས་སྦྱིན་པ་གཏོང་བ་དང༌། །སྡོམ་པ་སྲུང་ཞིང་བདེན་པར་སྨྲ་བ་དང༌། །འཁོན་པ་སྡུམ་དང་ཞི་དུལ་དྲང་པོར་སྨྲ། །དོན་དང་ལྡན་པའི་གཏམ་བརྗོད་འདོད་པ་ཆུང༌། །བྱམས་དང་སྙིང་རྗེ་སྒོམ་ཞིང་ཆོས་ལ་སྤྱོད། །ཅེས་དགེ་བ་བཅུའི་རྐང་གྲངས་ཙམ་གསུངས་ཡོད་པ་རེད།
དེ་ལྟར་དགེ་བ་བཅུ་དེ་ལའང་རྣམ་སྨིན་གྱི་འབྲས་བུ་དང༌། རྒྱུ་མཐུན་གྱི་འབྲས་བུ་དེ་ཚོ་ཐམས་ཅད་ནི། གོང་གི་མི་དགེ་བའི་ལྡོག་ཕྱོགས་ལྟ་བུ་ཡིན། དང་པོ་རྣམ་སྨིན་གྱི་འབྲས་བུ་ནི་དགེ་བ་བཅུ་དེ་སྤྱད་པ་ལ་བརྟེན་ནས། ལྷ་དང་མི་དང་ལྷ་མ་ཡིན་ཏེ་མཐོ་རིས་གསུམ་གང་རུང་དུ་སྐྱེ་བ་དང༌། མྱོང་བ་རྒྱུ་མཐུན་ནི།
ཚེ་རིང་འབྱོར་བ་དགྲ་སྤངས་དང༌། །བསྟོད་དང་གྲོགས་མང་སྙན་པའི་གཏམ། །ཚིག་བཙུན་བསམ་པ་འགྲུབ་པ་དང༌། །ཡིད་བདེ་བ་དང་བློ་གྲོས་འཕེལ།།འདི་དག་དགེ་བའི་རྒྱུ་མཐུན་བཅུ། །ཞེས་གསུངས་པས་ཚེ་རིང་ཟེར་ན། སེམས་ཅན་གྱི་སྲོག་གཅོད་པ་སྤངས་ནས་སྲོག་བསྐྱབས་པ་ལ་བརྟེན་ཏེ། དེའི་མྱོང་བ་རྒྱུ་མཐུན་ནི། རང་ཉིད་ཚེ་རིང་བ་དང་ནད་མེད་པ་འབྱུང་བ་དང༌། འབྱོར་བ་ཟེར་ན་མ་བྱིན་ལེན་པ་སྤངས་ནས་སྦྱིན་པ་གཏོང་བའི་མྱོང་བ་རྒྱུ་མཐུན་ལ། རང་ཉིད་འབྱོར་བ་ཆེ་ཞིང༌། འབྱོར་བ་དེ་ཡང་རྐུན་མ་དང་ཇག་པ་སོགས་ཀྱིས་ཁྱེར་འགྲོ་བ་དེ་འདྲ་མི་འབྱུང་བ་དང༌། དགྲ་སྤངས་དང་ཟེར་ན། འདོད་ལོག་སྤངས་ནས་ཚུལ་ཁྲིམས་སྲུང་བའི་མྱོང་བ་རྒྱུ་མཐུན་ནི། རང་གི་ཆུང་མ་དེ་ཡང་གཟུགས་མཛེས་ཤིང་ཡིད་དུ་འོང་བ་འབྱུང་བར་མ་ཟད། དགྲ་ཟླ་ལྟ་བུ་མ་ཡིན་པར་གཅིག་གིས་གཅིག་ལ་བརྩེ་གདུང་ཆེན་པོ་ཡོད་པ་དེ་འདྲ་འབྱུང་བ་དང༌། བསྟོད་དང་ཟེར་ན། རྫུན་སྤངས་ནས་དྲང་པོར་སྨྲས་པའི་མྱོང་བ་རྒྱུ་མཐུན་དེ་ལ། རང་ལ་དུས་ཀུན་ཏུ་ཕྱོགས་མཐའ་དག་ནས་བསྟོད་བསྔགས་གཏོང་མཁན་མང་པོ་འབྱུང་བ་དང༌། གྲོགས་མང་ཟེར་ན། ཕྲ་མ་སྤངས་ནས་འཁོན་པ་བསྡུམས་པའི་མྱོང་བ་རྒྱུ་མཐུན་ལ་བརྟེན་ནས། རང་ལ་ཀུན་གྱིས་དགའ་བོ་བྱས་ནས་གྲོགས་མང་པོ་འབྱུང་བ་དང༌། སྙན་པའི་གཏམ་ཟེར་ན༑ ཚིག་རྩུབ་པ་སྤངས་ནས་སྙན་པར་སྨྲས་པའི་མྱོང་བ་རྒྱུ་མཐུན་ནི། དུས་རྒྱུན་དུ་རང་གིས་གཏམ་སྙན་པ་འབའ་ཞིག་ཐོས་འོང་བ་དང༌། ཚིག་བཙུན་ཟེར་ན། ངག་འཁྱལ་སྤངས་ནས་ཁ་ཏོན་བྱས་པའི་མྱོང་བ་རྒྱུ་མཐུན་ལ་བརྟེན་ནས། མི་མཐོ་དམན་སུ་ལའང་སྐད་ཆ་ག་འདྲ་ཞིག་བཤད་པ་ཡིན་ན་ཡང༌། ཨ་ཁོས་ཟེར་ན་གཏན་གཏན་དེ་རང་རེད་ཟེར་ནས། སྐད་ཆ་ཕྱིན་ཅི་ལོག་པ་ཞིག་བཤད་པ་ཡིན་ནའང་ཕལ་ཆེར་ཀུན་གྱིས་ཅི་གསུང་བཀའ་བཞིན་དུ་སྒྲུབ་སྟེ། ཡིད་ཆེས་གཙང་མར་བྱེད་པ་དེ་འདྲའི་ཚིག་བཙུན་པ་འབྱུང་བ་དང༌། བསམ་པ་འགྲུབ་ཟེར་ན། བརྣབ་སེམས་སྤངས་ནས་གཏོང་སེམས་བཅངས་པའི་མྱོང་བ་རྒྱུ་མཐུན་ནི། རང་གི་ཡིད་ལ་གང་བསམ་པའི་ཟས་གོས་ནོར་ལོངས་སྤྱོད་ག་འདྲའི་དགོས་ཀྱི་ཡོད་ནའང་དེ་བཞིན་དུ་འགྲུབ་པ་དང༌། ཡིད་བདེ་བ་དང་ཟེར་ན། གནོད་སེམས་སྤངས་ནས་ཕན་སེམས་བསྒོམས་པའི་མྱོང་བ་རྒྱུ་མཐུན་ནི། རང་གང་དུ་ཕྱིན་ན་ཡང་ང་ལ་འདིས་གཅིག་ཟེར་མི་འོང་ངམ། འདིས་རྡུང་མི་ཡོང་ངམ། འདིས་གསོད་མི་ཡོང་ངམ་བསམ་པའི་འཇིགས་སྣང་འདྲ་བོ་གང་ཡང་མི་དགོས་པར། ག་རུ་ཕྱིན་ནའང་ཡིད་བདེ་བ་འབྱུང་བ་དང༌། བློ་གྲོས་འཕེལ་ཟེར་ན། ལོག་ལྟ་སྤངས་ནས་ཡང་དག་པའི་ལྟ་བ་རྒྱུད་ལ་བརྟེན་པའི་མྱོང་བ་རྒྱུ་མཐུན་ནི། རང་གི་རྒྱུད་ལ་ཆོས་དང་འཇིག་རྟེན་གྱི་བློ་གྲོས་ཐམས་ཅད་འཕེལ་ཞིང༌། ཁྱད་པར་དུ་ཆོས་ཀྱི་ཐོས་བསམ་སྒོམ་གསུམ་གྱི་ཡོན་ཏན་རྒྱུད་ལ་སྐྱེ། དད་པ་མོས་གུས་དག་སྣང་ལ་སོགས་པ་ཡང་ཡར་འཕེལ་དུ་འགྲོ་བ་འབྱུང་བ་ཡིན།
གཞན་ཡང་བྱེད་པ་རྒྱུ་མཐུན་ནི། སྔ་མར་སྲོག་གཅོད་པ་སྤངས་ནས་སེམས་ཅན་གྱི་སྲོག་བསྐྱབས་ཡོད་ན། ད་ལྟར་ཕྲུ་གུ་ཆུང་ཆུང་གིས་ཀྱང༌། སྦྲང་མ་དང༌། ཤིག་སོགས་ཀྱང་མི་གསོད་པར་སྙིང་རྗེ་ཟེར་བ་དེ་འདྲ་ཡོང་བ་དང༌། མ་བྱིན་ལེན་པ་སྤངས་ནས་སྦྱིན་པ་བཏང་བའི་བྱེད་པ་རྒྱུ་མཐུན་ལ། ཕྲུ་གུ་ཆུང་ཆུང་ཁ་ཤས། རྔན་པ་སོགས་ཕར་སྤྲད་ན་ཡང་མི་ལེན་པར། ཚུར་རང་ལ་གང་ཡོད་པ་དེ་སྤྲད་མཁན་འདྲ་བོ་འབྱུང་བ་ཡིན། དེ་ལ་སོགས་པར་གོང་དུ་མི་དགེ་བ་ལ་བཤད་པ་ལྟར་རིགས་འགྲེ་སྦྱར་ནས་ཤེས་འགྲོ་བ་རེད། མདོར་ན་དགེ་བ་དེ་དང་དེ་ལ་ངང་གིས་འཇུག་སྟེ་དགེ་བ་གོང་འཕེལ་དུ་འགྱུར་རོ་གསུངས།
དབང་འབྲས་སམ་བདག་འབྲས་ཀྱང་རིམ་པ་བཞིན་དུ། དེ་ཡང༌།
མཐུ་ཆེ་ལོ་ལེགས་ཉམས་དགའ་བ། །མཐོ་དམན་སྙོམས་དང་ཞིང་ས་གཤིན། །རྩྭ་ཤིང་རྒྱས་དང་དུས་ཚིགས་རན། །འབྲུ་སྦོམ་རོ་ཞིམ་འབྲས་བུ་རྒྱས། །དགེ་བ་བཅུ་ཡི་བདག་འབྲས་ཡིན། །ཞེས་གསུངས་པས། དེ་ཚོ་ཐམས་ཅད་ཀྱང་མ་ནོར་བ་བྱས་ནས་སྦྱར་དགོས་པ་རེད། དེ་ཡང་སྲོག་གཅོད་པ་སྤངས་ནས་སེམས་ཅན་གྱི་སྲོག་བསྐྱབས་པའི་བདག་འབྲས་དེ། རང་ཉིད་གང་དུ་སྡོད་སའི་ས་ཕྱོགས་དེ་དག་ཐམས་ཅད་ལ་བཟའ་བཏུང་གནས་ལ་སོགས་པ་གང་ཡོད་པ་ཐམས་ཅད་ཀྱང་མཐུ་ཆེ་བ་འབྱུང་བ་དང༌། མ་བྱིན་ལེན་པ་སྤངས་ནས་སྦྱིན་པ་བཏང་བའི་བདག་པོའི་འབྲས་བུ་ལ་བརྟེན་ནས། རང་ཉིད་གང་དུ་བསྟི་བའི་ས་ཕྱོགས་དེ་དག་ཐམས་ཅད་ལ་དུས་རྒྱུན་དུ་སད་དང་སེར་བ་ལ་སོགས་པ་གང་ཡང་མི་འབྱུང་བར་ལོ་ལེགས་པ་དང༌། འདོད་པས་ལོག་པར་གཡེམ་པ་སྤངས་ནས་ཚུལ་ཁྲིམས་བསྲུངས་པའི་བདག་པོའི་འབྲས་བུ་དེ། རང་ཉིད་གང་དུ་བསྟི་བའི་ས་ཕྱོགས་དེ་དག་ཐམས་ཅད་ཀྱང་སྐྱ་ཧ་རེ་བ། སྡོད་སྙིང་མི་འདོད་པ་དེ་འདྲ་མ་ཡིན་པར་ཉམས་དགའ་བ་དང༌། རྫུན་སྤངས་ནས་བདེན་པར་སྨྲས་པའི་བདག་པོའི་འབྲས་བུ་དེ་ཡང༌། རང་ཉིད་གང་དུ་བསྟི་བའི་ས་ཕྱོགས་དེ་དག་ཐམས་ཅད་ཀྱང༌། སྒོ་ལ་ཐོན་མ་ཐག་ཐུར་དུ་བབས་ནས་འགྲོ་དགོས་པ་དང༌། ཡང་ན་གྱེན་ལ་འཛེགས་ནས་འགྲོ་དགོས་པ་དེ་འདྲ་མ་ཡིན་པར་མཐོ་དམན་སྙོམས་པ་དང༌། ཕྲ་མ་སྤངས་ནས་འཁོན་པ་བསྡུམས་པའི་བདག་པོའི་འབྲས་བུ་དེ། ལོ་ཏོག་ཐམས་ཅད་ཀྱང་གང་བཏབ་ནའང་མགྱོགས་པོར་སྨིན་ཡོང་བའི་ཞིང་ས་གཤིན་པ་དང༌། ཚིག་རྩུབ་པ་སྤངས་ནས་སྙན་པར་སྨྲས་པའི་བདག་པོའི་འབྲས་བུ་དེ་ནི། རང་ཉིད་གང་དུ་བསྟི་བའི་ས་ཕྱོགས་དེ་དག་ཐམས་ཅད་ལ་རྩྭ་དང༌། ཤིང་དང༌། ལོ་ཏོག་སོགས་རྒྱས་པ་དང༌། ངག་འཁྱལ་སྤངས་ནས་ཁ་ཏོན་བྱས་པའི་འབྲས་བུ་དེ་ལ། ལོ་ཏོག་མར་འདེབས་དུས་ལ་བཏབ་པས། སྨིན་དུས་ལ་ཡར་སྨིན་པ་ལ་སོགས་པའི་དུས་ཚིགས་རན་པ་དང༌། བརྣབ་སེམས་སྤངས་ནས་གཏོང་སེམས་བཅངས་པའི་བདག་པོའི་འབྲས་བུ་ལ། རང་ཉིད་གང་དུ་བསྟི་བའི་ས་ཕྱོགས་དེ་ཚོ་ལ་ཤིང་ཏོག་ཀུ་ཤུ་ལྟ་བུ་དང༌། ལ་ཕུག་སོགས་ཀྱང་ཆུང་ཆུང་མ་ཡིན་པར་ཆེན་པོ་དང༌། འབྲུ་སོགས་ཀྱང་ཆུང་ཆུང་མ་ཡིན་པར་སྦོམ་པོ་དང༌། གནོད་སེམས་སྤངས་ནས་ཕན་སེམས་བསྒོམས་པའི་བདག་པོའི་འབྲས་བུ་དེ། ཤིང་ཏོག་ཀུ་ཤུ་དང་ལ་ཕུག་དང་འབྲུ་སོགས་རོ་ཞིམ་པའི་ས་ཕྱོགས་སུ་སྐྱེ་བ་དང༌། ལོག་ལྟ་སྤངས་ནས་ཡང་དག་པའི་ལྟ་བ་རྒྱུད་ལ་བསྟེན་པའི་བདག་པོའི་འབྲས་བུ་དེ། ཤིང་ཏོག་ཀུ་ཤུ་སོགས་གང་ཡིན་ནའང་འབྲས་བུ་རྒྱས་ཤིང༌། མར་འབྲུ་ཁལ་གང་བཏབ་ན། ཡར་ཁལ་ཉི་ཤུ་ཙམ་སྨིན་ཡོང་བས་ལོ་ཏོག་མང་ལ་རྒྱས་པ་འབྱུང་བ་ཡིན། གཞན་ཡང་མཐོང་ཆོས་མྱོང་འགྱུར། སྐྱེས་ནས་མྱོང་འགྱུར། ལན་གྲངས་གཞན་ལ་མྱོང་འགྱུར་ཏེ་ངེས་པ་གསུམ་དང༌། ངེས་མེད་ཀྱི་ལས་ལ་སོགས་པ་ནི་གོང་དུ་མི་དགེ་བའི་སྐབས་སུ་རྒྱས་བཤད་ཞུས་པ་བཞིན་དུ། མི་དགེ་བ་དེ་དགེ་བ་ལ་ཚུར་ཁ་བསྒྱུར་རྒྱུ་ཙམ་ཞིག་མ་གཏོགས་ཁྱད་པར་གང་ཡང་མེད་གསུངས།
བཞི་པ་འཇུག་ལྡོག་གི་སྤྱོད་པ་ལ་བསླབ་དགོས་པར་བསྟན་པ་ནི། རྒྱལ་པོ་ལ་གདམས་པའི་མདོ་ལས།
དུས་ཀྱིས་ཉེན་ཏེ་རྒྱལ་པོ་འགྲོ་གྱུར་ན། །ལོངས་སྤྱོད་མཛའ་དང་གཉེན་བཤེས་རྗེས་མི་འབྲང༌། །སྐྱེས་བུ་དག་ནི་གང་དང་གང་འགྲོ་བར། །ལས་ནི་གྲིབ་མ་བཞིན་དུ་རྗེས་སུ་འབྲང༌། །ཞེས་གསུངས་པས། རང་ཉིད་འཆི་བའི་དུས་ཀྱིས་ཉེན་པའི་ཚེ། འཛམ་བུ་གླིང་ཐམས་ཅད་དབང་དུ་སྡུད་པར་བྱེད་པའི་རྒྱལ་པོ་ཆེན་པོ་ལྟ་བུ་ཞིག་ཡིན་ནའང༌། འཆི་བའི་གནས་སྐབས་སུ་འཁོར་དང་དཔུང༌། སྡེ་མངའ་རིས་སོགས་དང༌། སྲས་དང་སྲས་མོ། བཙུན་མོ་ལ་སོགས་པ་དེ་ཚོ་ཐམས་ཅད་མཉམ་དུ་ཁྲིད་རྒྱུ་མེད། དེ་བཞིན་དུ་གསེར་དང༌། དངུལ་དང༌། གཡུ་དང༌། བྱུ་རུ་དང༌། མུ་ཏིག་དང༌། རྡོ་རྗེ་ཕ་ལམ་དང༌། ཨིནྡྲ་ནཱི་ལ་སོགས་པ་རིན་པོ་ཆེའི་རིན་ཐང་དང་བྲལ་བ་དེ་ཚོ་ཡང་མཉམ་དུ་ཁྱེར་ནས་འགྲོ་རྒྱུ་མེད། རྒྱལ་པོ་ལྟ་ཞོག་བདག་ཅག་གང་དང་གང་ཡིན་ནའང་རང་ཉིད་འཆི་བའི་དུས་ཀྱིས་ཉེན་པའི་ཚེ། ཟས་གོས་ནོར་ལོངས་སྤྱོད་བདེ་སྐྱིད་སྙན་གྲགས་ལ་སོགས་པ་གང་དང་ཅི་ཡོད་པ་ཐམས་ཅད་ཀྱང་ཅམ་གྱིས་བཞག་ནས། ཐ་ན་སྟོད་སྣམ་ཙམ་ཡང་ཁྱེར་དབང་མེད་པར་རང་གཅིག་པུར་འགྲོ་བ་མ་གཏོགས་གཞན་གང་ཡང་མེད། གཞན་དག་ཁྱེར་རྒྱུ་དང་ཁུར་རྒྱུ་མེད་པ་ལྟ་ཅི་སྨོས། རང་གི་ལུས་རྟེན་འདི་ཡང་ཁྱེར་རྒྱུ་མེད། ད་ལྟར་རང་གི་ལུས་ལ་དཀའ་ངལ་ཆེན་པོའི་སྒོ་ནས་ཞབས་ཕྱི་ཞུས་ཏེ། དཔེ་མི་སྲིད་བརྩེ་གདུང་ཆེན་པོ་བྱས་པའི་ལུས་འདི་ཡང་རང་ཉིད་ཤི་བའི་ཉིན་མོར་རོ་ཞེས་བྱ་བར་གྱུར་ནས་ཤུལ་དུ་བཞག་དགོས། དབང་པོའི་སྒོ་དགུ་གང་ཡང་རུང་བ་ཞིག་ནས་རྣམ་པར་ཤེས་པ་དེ། མར་གྱི་ནང་ནས་སྤུ་རྐང་པ་གཅིག་བཏོན་པ་ལྟར་དུ་ཐོན་ནས། སྐྱེ་བ་ཕྱི་མའི་ལམ་དུ་འགྲོ་བའི་གནས་སྐབས་སུ། རྒྱུ་ནོར་ལོངས་སྤྱོད་བདེ་སྐྱིད་སྙན་གྲགས་ཕ་མ་བུ་ཕྲུག་རང་ལུས་དང་བཅས་པ་གང་ཡང་ཁྱེར་རྒྱུ་མེད་ན། དགེ་བ་བྱས་པའི་འབྲས་བུ་བདེ་བ་དང་མི་དགེ་བ་བསགས་པའི་འབྲས་བུ་སྡུག་བསྔལ་དེ་ཚོ་ཡང་མཉམ་དུ་རྗེས་སུ་འབྲང་འོང་བ་མེད་པ་ཡིན་ནམ་ཞེ་ན། དེ་འདྲ་མེད་པ་མ་ཡིན་ཏེ། དཔེར་ན། ད་ལྟར་ང་རང་ཚོ་ཤར་ལྷོ་ནུབ་བྱང་གང་དང་གང་དུ་འགྲོ་ན་ཡང༌། ལུས་དེ་ཤར་དུ་འགྲོ་ནའང་གྲིབ་མ་དེའང་ཤར་དུ་འོང༌། ལྷོ་རུ་འགྲོ་ནའང་མཉམ་དུ་གྲིབ་མ་དེ་འོང༌། གྲིབ་མ་དང་ལུས་དེ་གཉིས་ནི། ལུས་དང་གྲིབ་མ་བཞིན་ཟེར་བ་ལྟར་འབྲལ་བ་མེད་པར་མཉམ་དུ་ཡོད་པ་ལྟར་དུ། ལས་དགེ་སྡིག་གང་བསགས་ཡོད་ནའང་འབྲས་བུ་རྣམ་སྨིན་མྱང་འགྱུར་དེ་ནི་འབྲལ་བ་མེད་པར་རང་ཉིད་སྐྱེ་བ་ཕྱི་མར་འགྲོ་བའི་རྗེས་སུ་འབྲང་འོང་བ་ཡིན། དེའི་ཕྱིར་ན་དུས་དང་རྣམ་པ་ཐམས་ཅད་དུ་ལས་དགེ་བ་བསག་དགོས་པ་དང་སྡིག་པ་སྤང་དགོས་པ་ཡིན། མདོ་སྡེ་ལས་བརྒྱ་པ་ལས་ཀྱང༌།
ལུས་ཅན་དག་གི་ལས་རྣམས་ནི། །བསྐལ་པ་བརྒྱར་ཡང་ཆུད་མི་འཛའ། །ཚོགས་ཤིང་དུས་ལ་བབ་པ་ན། །འབྲས་བུ་ཉིད་དུ་སྨིན་པར་འགྱུར། །ཞེས་གསུངས་པས། ལུས་ཅན་རྣམས་ཀྱི་ལས་དེ་མྱོང་བའི་དུས་ལ་མ་བབ་ཀྱི་བར་དུ་མི་སྨིན། དུས་ལ་བབ་པའི་ཉིན་མོ་དེར། བསྐལ་པ་བརྒྱར་སོང་ཡང་ཆུད་མི་འཛའ་བར་སྨིན་པས། སྤྱིར་བཏང་ཅ་ལག་གཞན་པ་ཞིག་ཡིན་ན། ད་དེ་བསྐལ་པ་བརྒྱར་ཙམ་སོང་བས་རུལ་བ་དང་འབུས་ཟོས་ནས་ད་མི་འདུག་ཟེར་བ་དེ་འདྲ་ཡོད་ནའང༌། རང་གིས་ལས་དགེ་སྡིག་བསགས་པ་དེ་ཚོ་ནི་རུལ་རྒྱུ་ཡང་མེད། འབུས་ཟ་རྒྱུ་མེད། དཔེར་ན་དགེ་བ་ཞིག་བསགས་པ་དེ། ཁོང་ཁྲོ་དང་ཞེ་སྡང་གི་རྐྱེན་གྱིས་འཇིག་ན་མ་གཏོགས། དགེ་བའི་འབྲས་བུ་དེ་ཡལ་རྒྱུ་དང་ཟད་རྒྱུ་མེད། མི་དགེ་བ་ཞིག་བྱས་ན་ཡང༌། དེ་ལ་འགྱོད་བཤགས་ཚད་དུ་ལོང་བའི་བཤགས་སྦྱང་གིས་དག་ན་མ་གཏོགས། བསྐལ་པ་བརྒྱར་སོང་ཡང་ཆུད་མི་ཟ་བ་ཡིན། དཔེར་ན༑ བྱ་ཞིག་ནམ་མཁའ་ལ་འཕུར་བའི་གནས་སྐབས་སུ། བྱའི་ལུས་ལ་གྲིབ་མ་དེ་མེད་པ་མ་ཡིན་ཀྱང་མཐོ་དྲགས་པའི་སྟབས་ཀྱིས་མི་མངོན་པ་ཡིན། དེ་བཞིན་དུ་ད་ལྟར་རང་གིས་ལས་བསགས་པ་དེ་ཚོའི་འབྲས་བུ་འཕྲལ་དུ་མ་སྨིན་ནའང༌། དུས་ལ་མ་བབ་པའི་དབང་གིས་མ་སྨིན་པ་མ་གཏོགས། སྨིན་རྒྱུ་མེད་པ་མ་རེད། དཔེར་ན། བྱ་དེ་ནམ་མཁའ་ནས་མར་དམའ་རུ་དམའ་རུ་སོང་དུས། གྲིབ་མ་དེ་ཡང་ཏིག་ཚོད་མངོན་ནས་མཐར་བྲག་ཐོག་ཞིག་ལ་བབས་ཡོང་དུས་ནག་ལིང་ངེར་ཡོང་བ་ལྟར་དུ། རང་གི་ལས་དེ་ཡང་བསྐལ་པ་བརྒྱར་སོང་ཡང་ཆུད་མི་འཛའ་བར་དུས་ལ་བབ་ན་སྨིན་ཡོང་བ་ཡིན། དེ་ཡང་ཡོན་ཏན་མཛོད་ལས།
ས་བླ་མཐོན་པོར་གཤེགས་པའི་མཁའ་ལྡིང་གི། །གྲིབ་མ་རེ་ཞིག་ལྟ་བར་མི་མངོན་ཡང༌། །ལུས་ཅན་དག་དང་འདུ་འབྲལ་སྤངས་པ་བཞིན། །ཚོགས་ཤིང་དུས་ལ་བབ་ཚེ་ལྷག་པར་མངོན། །ཞེས་གསུངས་པ་ལྟར་རོ། །དེ་ལྟར་ལས་དགེ་སྡིག་གི་འབྲས་བུ་བདེ་སྡུག་སྔ་ཕྱི་ཙམ་མ་གཏོགས་བསླུ་བ་མེད་པར་ངེས་པར་ཅན་དུ་སྨིན་པ་དང༌། སྨིན་པ་དེ་ཡང་དཔེར་ན་འབྲུ་གཅིག་མར་བཏབ་ན། དེ་ལ་ཡར་སྙེ་མ་སྨིན་པའི་སྐབས། ག་ཚད་ཉུང་ནའང་འབྲུ་རྡོག་བཅོ་ལྔ་ཉི་ཤུ་ཙམ་སྨིན་པ་ཡིན། དེ་བཞིན་ལས་དཀར་པོ་དགེ་བ་ཞིག་བསགས་ནས་ཡོད་ནའང་ཁོང་ཁྲོ་སོགས་ཀྱི་རྐྱེན་དབང་དུ་མ་སོང་ན། མཆོད་མེ་གཅིག་དེ་རིང་ཕུལ་བ་དེ་ཡང༌། ད་སང་ཉིན་མཆོད་མེ་གཉིས་ཙམ་ཕུལ་བའི་དགེ་བ་རུ་ཡར་འཕེལ། གནངས་ཉིན་ཁ་ལ་མཆོད་མེ་བཞི་ཙམ་ཕུལ་བའི་དགེ་བ་རུ་འཕེལ་ནས་འགྲོ་བ་ཡིན། སྡིག་པ་ལ་ཆ་མཚོན་ན། ཤིག་གཅིག་བསད་པ་ལ་གང་སྟོ་བསམས་ནས་དེ་རིང་ཤིག་གཅིག་བསད་བཞག་ན། སང་ཉིན་ལ་ཤིག་གཉིས་བསད་པ་ཙམ་གྱི་ཉེས་པ་རུ་ཡར་འཕེལ། གནངས་ཉིན་ལ་ཤིག་བཞི་ཙམ་བསད་པའི་ཉེས་པ་ལྟ་བུ་རུ་ཡར་འཕེལ་བས། ཡོན་ཏན་མཛོད་ལས།
ཇི་ལྟར་ས་བོན་ཡུངས་འབྲུ་ཙམ་པའི་ཤིང༌། །ཨ་ཤོ་ཏ་ཡི་འབྲས་བུ་ལོ་དུས་སུ། །ཡལ་ག་རེ་ལའང་དཔག་ཚད་ཙམ་འཕེལ་བས། །དགེ་སྡིག་གཟུགས་བརྙན་འཕེལ་བའི་དཔེར་མི་ཕོད། །ཅེས་རིག་འཛིན་འཇིགས་མེད་གླིང་པས་གསུངས་པ་ལྟ་བུ་ཡིན། དེས་ན་མདོ་མཛངས་བླུན་གྱི་ནང་ནས།
སྡིག་པ་ཆུང་ངུ་དག་ལ་ཡང༌། །མི་གནོད་སྙམ་དུ་བརྙས་མི་བྱ། །མེ་མདག་ཆུང་ངུ་དག་གིས་ཀྱང༌། །རྩྭ་ཕུང་རི་ཙམ་སྲེག་པར་བྱེད། །དགེ་བ་ཆུང་ངུ་དག་ལ་ཡང༌། །མི་ཕན་སྙམ་དུ་བརྙས་མི་བྱ། །ཆུ་ཡི་ཐིགས་པ་བསགས་པ་ཡིས། །སྣོད་ཆེན་རིམ་གྱིས་གང་བར་འགྱུར། །ཞེས་གསུངས་པས། དེ་ཡང་འཇིག་རྟེན་གྱི་དཔེ་ལ་ཡང༌། དགེ་བ་བྲེ་གསོག་དང་ཕུལ་གསོག །སྡིག་པ་ཁ་ཞོར་དང་ལག་ཞོར་ཟེར་བ་ལྟར། དགེ་བ་བྲེ་གང་ལས་མེད་ནའང༌། ཕུལ་གང་ལས་མེད་ནའང༌། ཐ་ན་ཁྱོར་བ་གང་ལས་མེད་ནའང་གསོག་ཐུབ་ན། རིམ་པས་ཡར་ཁེངས་པའི་དུས་ཤིག་འབྱུང་བ་དང༌། སྡིག་པ་ཁ་ཞོར་ལག་ཞོར་དུ་བྱས་པ་ཐམས་ཅད་ཀྱང་ཕར་ཕྲ་ཞིང་ཕྲ་བའི་སྒོ་ནས་སྤང་གང་ཐུབ་ཐུབ་བྱས་ན་ཉེན་ཁ་ཆེན་པོ་ལས་སྐྱོབ་ཐུབ་པ་ཡིན་པས། དེས་ན་དུས་དང་རྣམ་པ་ཐམས་ཅད་དུ་དགེ་བ་ཆུང་ཆུང་ཞིག་ཡིན་ན་ཡང་བརྙས་བཅོས་བཏང་ནས་མ་བཞག་པར་ཡར་སྒྲུབ་པ་དང༌། སྡིག་པ་ཆུང་ཆུང་ཞིག་ཡིན་ནའང་འདིས་གང་གནོད་ཟེར་ནས་བརྙས་བཅོས་བཏང་ནས་མ་བཞག་པར་ཕར་སྤོང་བར་བྱེད་པ་དེ་ཤིན་ཏུ་གལ་ཆེ་བར་གསུངས།
གཞན་ཡང༌། སྡིག་སྤོང་དགེ་སྒྲུབ་རང་གི་སེམས་འདུལ་བའོ་ཞེས་གསུངས་པ་ནི། ད་ལྟར་སངས་རྒྱས་ཀྱི་བསྟན་པ་ཟེར་བ་ཡང༌། མདོ་ཧྲིལ་གྱིས་དྲིལ་ན་འདིའི་ནང་དུ་འདུས་འགྲོ་བ་ཡིན། དེ་ཡང༌། སྡིག་སྤོང་ཟེར་ན། སྡིག་པ་ཅི་ཡང་མི་བྱ་ཞིང་ཟེར་བ་དང༌། དགེ་སྒྲུབ་ཟེར་ན་དགེ་བ་ཕུན་སུམ་ཚོགས་པ་སྤྱད་ཟེར་བ་དང༌། རང་གི་སེམས་འདུལ་བའོ་ཟེར་ན། རང་གི་སེམས་ནི་ཡོངས་སུ་འདུལ་ཟེར་བ་རེད། དེ་ལ་སངས་རྒྱས་ཀྱི་བསྟན་པ་འདུས་པས། འདི་ནི་སངས་རྒྱས་བསྟན་པ་ཡིན་གསུངས་པ་ཡིན། གཞན་ཡང་སངས་རྒྱས་ཀྱི་བསྟན་པ་དེ་གང་ཡིན་ཟེར་ན། ལུང་གི་བསྟན་པ་དང༌། རྟོགས་པའི་བསྟན་པ་གཉིས་ལ་སངས་རྒྱས་ཀྱི་བསྟན་པ་ཟེར་བ་རེད། འོ་ན་ལུང་གི་བསྟན་པ་ནི་གང༌། རྟོགས་པའི་བསྟན་པ་ནི་གང་ཟེར་ན། ལུང་གི་བསྟན་པ་དེ་འདུལ་བའི་སྡེ་སྣོད། མདོ་སྡེའི་སྡེ་སྣོད། མངོན་པའི་སྡེ་སྣོད་དང་གསུམ་རེད། རྟོགས་པའི་བསྟན་པ་དེ་ལྷག་པ་ཚུལ་ཁྲིམས་ཀྱི་བསླབ་པ། ལྷག་པ་ཏིང་ངེ་འཛིན་གྱི་བསླབ་པ། ལྷག་པ་ཤེས་རབ་ཀྱི་བསླབ་པ་དང་གསུམ་རེད། བརྗོད་བྱ་བསླབ་པ་རྣམ་པ་གསུམ་དང་རྗོད་བྱེད་སྡེ་སྣོད་གསུམ་དུ་གསུངས་པ་དེ་དག་ཐམས་ཅད་མདོ་ཧྲིལ་གྱིས་ཚུར་དྲིལ་ན། སྡིག་སྤོང་དགེ་སྒྲུབ་རང་གི་སེམས་འདུལ་བའོ་ཞེས་བྱ་བའི་ཚིག་འདིའི་ཁོངས་སུ་འདུས་འགྲོ་བ་རེད། དེ་ཡང༌། སྡིག་སྤོང་ཞེས་པའི་ཁོངས་སུ། བརྗོད་བྱ་ཚུལ་ཁྲིམས་ཀྱི་བསླབ་པ་དང་རྗོད་བྱེད་འདུལ་བའི་སྡེ་སྣོད་ཐམས་ཅད་འདིའི་ནང་དུ་འདུས་འགྲོ་བ་རེད། དགེ་སྒྲུབ་ཟེར་བའི་ནང་དུ་བརྗོད་བྱ་ཏིང་ངེ་འཛིན་གྱི་བསླབ་པ་དང་རྗོད་བྱེད་མདོ་སྡེའི་སྡེ་སྣོད་འདུས་འགྲོ་བ་རེད། རང་གི་སེམས་འདུལ་བའོ་ཞེས་པའི་ནང་དུ་བརྗོད་བྱ་ཤེས་རབ་ཀྱི་བསླབ་པ་དང་རྗོད་བྱེད་མངོན་པའི་སྡེ་སྣོད་དང་བཅས་པར་འདུས་འགྲོ་བ་རེད། དེའི་ནང་ནས་ཀྱང་སེམས་འདུལ་བའོ་ཞེས་པ་ནི། ཆོས་བྱེད་ཆོས་བྱེད་ཟེར་བ་ཡང་གཙོ་བོར་སེམས་འདུལ་བ་སྟེ། བཤེས་སྤྲིངས་ལས་ཀྱང༌།
ཁྱོད་ཀྱི་ཐུགས་འདུལ་མཛོད་ཅིག་བཅོམ་ལྡན་གྱིས། །སེམས་ནི་ཆོས་ཀྱི་རྩ་བ་ལགས་པར་གསུངས། །ཞེས་དང༌། འགྲོ་མགོན་གཙང་པ་རྒྱ་རས་ཀྱི་ཞལ་ནས་ཀྱང༌།
ལྷ་གཉན་གནས་པའི་གངས་རི་དང༌། །ཀླུ་གཉན་གནས་པའི་ཆུ་མིག་དང༌། །རྒྱལ་བསེན་གནས་པའི་བྲག་ཕུག་དང༌། །བླ་མ་གོང་མའི་གདན་ས་དང༌། །མཁའ་འགྲོའི་ཚོགས་ཁང་ལ་སོགས་པར། །མ་བསྒོམས་བགྱིས་པ་དགུར་བསྒོམས་ཀྱང༌། །སེམས་མ་དུལ་སངས་རྒྱས་གང་དུའང་དཀོན། །ཁྱོད་གར་འགྲོའི་ཕྱོགས་སུ་རང་རྒྱུད་ཐུལ། །ཞེས་གསུངས་པ་ལྟ་བུ་ཡིན་པས། རང་གི་སེམས་འདུལ་བའམ་རང་གི་རྒྱུད་འདུལ་བའི་ཁོངས་སུ་ལུང་རྟོགས་གཉིས་ཀ་འདུས་འགྲོ་བ་ཡིན་གསུངས། འཕགས་པ་ལྷས།
བསམ་པས་བྱང་ཆུབ་སེམས་དཔའ་ཡིས། །དགེ་འམ་ཡང་ན་མི་དགེ་བ༑ །ཐམས་ཅད་དགེ་བ་ཉིད་འགྱུར་ཏེ། །གང་ཕྱིར་སེམས་དེ་གཙོ་བའི་ཕྱིར། །ཞེས་གསུངས་པས། ཐེག་པ་ཆེན་པོའི་གནས་སྐབས་སུ་དགེ་སྡིག་གི་དངོས་པོ་སྟོབས་ཆེ་ཆུང་ལ་རག་ལས་པ་མ་ཡིན་པར། བསམ་པ་སྟོབས་ཆེ་ཆུང་དེ་ཁོ་ན་གཙོ་བོ་རུ་གསུངས་པས། བསམ་པ་བྱང་ཆུབ་སེམས་ཀྱིས་རྩིས་ཟིན་པའི་ཐོག་ནས། ལག་ལེན་དེ་དགེ་བ་འདྲ་བོ་ཞིག་ཡོད་ནའང་འདྲ། མི་དགེ་བ་འདྲ་བོ་ཞིག་ཡོད་ནའང་འདྲ། དོན་དུ་ཐམས་ཅད་དགེ་བ་རུ་འགྱུར་བའི་དུས་སྐབས་ཡོད་པ་ཡིན། དེ་ཡང་རང་འདོད་ཀྱི་འཁྲི་བ་གཏན་ནས་མེད་པའི་རྒྱལ་སྲས་བྱང་ཆུབ་སེམས་དཔའ་རྣམས་ལ༑ རྒྱལ་བ་ཤཱཀྱ་ཐུབ་པས་ལུས་ངག་མི་དགེ་བདུན་དེ་གནང་བ་ཡོད་པ་རེད། དེ་གང་ཡིན་ཞེ་ན། དཔེར་ན་སྲོག་གཅོད་པ་ལྟ་བུ་ཞིག་ལ་ཆ་བཞག་ན། རང་འདོད་ཀྱི་འཁྲི་བ་མེད་ཅིང་གཞན་ཕན་བྱང་ཆུབ་སེམས་ཀྱིས་རྩིས་ཟིན་ན་གནང་བ་ཡོད་པས། དེ་ཡང་བདག་ཅག་སྟོན་པ་རང་ཉིད་དང་ཐུགས་རྒྱུད་གཅིག་པ། སྔོན་དེད་དཔོན་སྙིང་རྗེ་ཅན་ཞེས་བྱ་བ་དེ། ཚོང་ཕྲུག་ལྔ་བརྒྱ་དང་བཅས་རྒྱ་མཚོ་ལ་གྲུ་གཟིངས་བཏང་ནས་འགྲོ་བའི་གནས་སྐབས་སུ། བདུད་མི་ནག་མདུང་ཐུང་ཅན་ཞེས་བྱ་ཞིག་ཀྱང་མཉམ་དུ་བྱུང་བས། དེའི་སེམས་ལ་ཚོང་ཕྲུག་ལྔ་བརྒྱ་ཐམས་ཅད་བསད། ཚོང་ཟོང་དེ་དག་ཐམས་ཅད་ཁོས་འཕྲོགས་པའི་འཆར་གཞི་ངན་པ་ཡོད་པ་དེ། དེད་དཔོན་སྙིང་རྗེ་ཅན་གྱིས་མཁྱེན་ནས། ཨ་ཙི་འདིས་འཆར་གཞི་ལྟར་བསད་པ་ཡིན་ན༑ ཚོང་ཕྲུག་ལྔ་བརྒྱ་འདི་ཚོ་ཐམས་ཅད་ནི་ས་ལ་གནས་པའི་བྱང་ཆུབ་སེམས་དཔའ་ཤ་སྟག་ཡིན་པས་འགྲོ་དོན་ཡང་རྒྱུན་ཆད། ཁོ་རང་ལ་ཡང་ངན་སོང་གི་སྡུག་བསྔལ་ཚད་མེད་མྱང་དགོས་པའི་ཉེན་ཁ་ཆེན་པོ་འདུག །དེ་བས་ངས་མི་ནག་མདུང་ཐུང་ཅན་འདི་ཕར་བསད་བཞག་པ་ཡིན་ན། བྱང་ཆུབ་སེམས་དཔའ་ལྔ་བརྒྱའི་འགྲོ་དོན་གྱི་རྒྱུན་མི་འགག་པ་དང༌། བདུད་མི་ནག་མདུང་ཐུང་ཅན་ཁོ་རང་ཡང་ངན་སོང་དུ་འགྲོ་མི་དགོས་པར་ཡོང་བར་འདུག །ངས་ཁོ་བསད་ནས་ང་རང་ངན་སོང་ལ་སོང་ན་ཡང་སོང་བསམ་པའི་ལྷག་བསམ་རྣམ་པར་དག་པས་ཀུན་ནས་བསླངས་ཏེ། ཁོང་གིས་བདུད་མི་ནག་མདུང་ཐུང་ཅན་དེ་བསད་བཞག་པ་རེད། དེ་བསད་པ་ལ་བརྟེན་ནས་ཉེས་པ་མེད་པའི་སྟེང་དུ་བསྐལ་པ་བདུན་ཁྲིའི་ཚོགས་བཟླུམས་ནས་ཕན་ཡོན་ཚད་མེད་པ་བྱུང་བ་རེད།
མ་བྱིན་ལེན་པ་ལ་ཆ་མཚོན་ན་ཡང༌། དཔེར་ན། ཡོན་བདག་ཅིག་དཔལ་འབྱོར་བསམ་གྱིས་མི་ཁྱབ་པ་ཡོད་ནའང་སེར་སྣས་བཅིངས་ནས། ཡར་དཀོན་མཆོག་ལ་མཆོད་པ་འབུལ་ཡང་མི་ནུས། མར་སྦྱིན་པ་གཏོང་ཡང་མི་ནུས་པས། སྐྱེ་བ་ཕྱི་མ་ལ་ཁོ་རང་ཡི་དྭགས་སུ་སྐྱེ་འགྲོ་བ་ཞིག་བྱང་ཆུབ་སེམས་དཔའ་ཞིག་གིས་མཐོང་བ་ཡིན་ན། དེ་ལ་སྙིང་རྗེས་ཀུན་ནས་བསླངས་ཏེ། ཁོའི་ནོར་པད་ཤག་ལ་སོགས་པ་ནས་ཆ་ཤས་ཤིག་བླངས་ནས། ཡར་དཀོན་མཆོག་ལ་མཆོད་པ་ཡང་ཕུལ། མར་ངན་སློང་ལ་སྦྱིན་པ་ཡང་བཏང་བ་ཡིན་ན། ལྟར་སྣང་ཙམ་ལ་བྱང་ཆུབ་སེམས་དཔའ་ཞིག་གིས་རྐུ་མ་བརྐུས་པ་ལྟ་བུ་ཞིག་ཡོད་ནའང་བྱང་ཆུབ་སེམས་དཔའ་རང་ཉིད་ལ་རང་འདོད་ཀྱི་འཁྲི་བ་མེད་པས། ཁྱིམ་བདག་དེ་ལ་ཕན་འདོགས་བྱས་པ་ཞིག་མ་གཏོགས་གང་ཡང་མེད་པ་ཡིན། དེ་ལྟ་བུ་ནི་ཉེས་པ་མེད་པའི་སྟེང་དུ་དགེ་བའི་ཚོགས་རྒྱ་ཆེན་པོ་རུ་འགྱུར་བར་གསུངས།
འདོད་པས་ལོག་པར་གཡེམ་པ་ལྟ་བུ་ལ་ཆ་མཚོན་ན་ཡང༌། དེ་ཡང་སྔ་མ་བྲམ་ཟེའི་ཁྱེའུ་སྐར་མ་ལ་དགའ་བ་ཞེས་བྱ་བ་ཞིག་ནགས་ཁྲོད་དུ་ལོ་མང་པོར་ཚངས་པར་སྤྱད་ནས་ནམ་ཞིག་གྲོང་གསེབ་ཏུ་བསོད་སྙོམས་ལ་ཕེབས་པའི་སྐབས་སུ། བྲམ་ཟེའི་བུ་མོ་ཞིག་གིས་ཁོང་མཐོང་བ་དང་དཔེ་མི་སྲིད་པའི་སེམས་ཆགས་ནས། ང་དང་མཉམ་པོར་སྡོད་རོགས་གྱིས་ཟེར་དུས། ཁོང་གིས་ང་ནགས་ཁྲོད་དུ་ཚངས་པར་སྤྱད་ནས་འདུག་པ་ཡིན་གསུངས་ནས་ཁས་མ་བླངས་པས། བྲམ་ཟེའི་བུ་མོ་དེ་ཧ་ཅང་ཞེན་པ་ཆེ་དྲགས་པའི་དབང་གིས། ཁྱོད་དང་ང་གཉིས་མཉམ་པོར་མ་བསྡད་ན་ང་ཤི་གི་ཡིན་ཟེར་ནས། ཤི་གྲབས་བྱེད་པའི་སྐབས་སུ། བྲམ་ཟེའི་ཁྱེའུ་སྐར་མ་ལ་དགའ་བ་ཁོང་ལ་རང་འདོད་ཀྱི་འཁྲི་བ་མེད་ནའང་སྙིང་རྗེའི་དབང་གིས་དེ་དང་མཉམ་པོར་བཞུགས་པ་རེད། དེ་ལ་ཉེས་པ་མེད་པའི་སྟེང་དུ་བསྐལ་པ་བཞི་ཁྲིའི་ཚོགས་བཟླུམས་པ་ཡིན་གསུངས།
དེ་བཞིན་དུ་ངག་གི་མི་དགེ་བ་བཞི་ལ་གནང་བ་ཡོད་པས། རྫུན་སྨྲ་བ་ལྟ་བུ་ལ་ཆ་མཚོན་ན། བཙོན་ཁང་ནས་བཙོན་པ་ཞིག་ཡར་བྲོས་ནས་ཡོང་སྟེ། ང་རང་ཚོ་ལ་སྐྱབས་འདྲ་བོ་བཅོལ་ནས་འདི་རུ་བསླེབས་སོང་ན། ཁོའི་ས་ནས་པད་ཤག་ཟ་རྒྱུ་ལ་སོགས་པའི་རང་འདོད་ཀྱི་འཁྲི་བ་གང་ཡང་མེད་པར། ཨ་ཙི་འདི་སྲོག་ལ་ཉེན་ཁ་ཡོད་ན་འདི་རུ་བསྐྱབས་བཞག་ན་བསམས་ནས། ཕར་བསྐུངས་པ་ཡིན་ན༑ དེའི་རྗེས་སུ་རྒྱལ་པོའི་པུ་ལི་སི་འདྲ་བོས། ང་ཚོའི་མི་ཞིག་འདི་ནས་ཤོར་སོང་བས། འདི་རུ་བསླེབས་མ་སོང་ངམ་ཟེར་ནས་སྐད་ཆ་བྱུང་ན། སྙིང་རྗེའི་དབང་གིས་འདི་ན་མི་དེ་འདྲ་ཕྱོགས་ཙམ་ལ་སླེབ་མ་སོང་ཟེར་ནས་ཕར་སྐྱག་རྫུན་བཤད་པ་དེ། རྣམ་པ་ཙམ་དུ་སྐྱག་རྫུན་ཡིན་ནའང་དོན་དུ་མི་ཞིག་གི་སྲོག་སྐྱོབ་པའི་དགོས་པ་ཆེན་པོ་ཡོད་པས། རྫུན་སྨྲ་བ་ལ་ཉེས་པ་མེད་པའི་སྟེང་དུ་ཕན་ཡོན་ཆེན་པོ་ཡོད་པ་དང༌།
དེ་བཞིན་ཕྲ་མ་ལའང་གནང་བ་ཡོད་དེ། དེ་ཡང་གང་ཟག་ཅིག་དུས་རྒྱུན་དུ་བླ་མ་ལ་མོས་གུས། མཆེད་གྲོགས་ལ་དག་སྣང༌། སེམས་ཅན་ལ་སྙིང་རྗེ་ལ་སོགས་ཡོད་པ་དང༌། ཐུན་བཞིའི་རིམ་པ་ཡག་པོ་བཏང་ནས་དངོས་གནས་དྲང་གནས་ཆོས་རྣམ་དག་ཅིག་བྱེད་མཁན་འདྲ་བསམ་པ་ཞིག་ལ། ཡང་གྲོགས་པོ་སྤྱོད་ངན་ཅན་ཞིག་བྱུང་ན། སྤྱོད་པ་ངན་པ་དེ་གྲོགས་བཟང་པོ་དེ་ལ་ཚུར་གོས་ནས། ཡར་སངས་རྒྱས་ཀྱི་སར་འགྲོ་རུ་མ་བཅུག་པར་རྐང་པ་ལ་ཐག་པ་བཏགས་པ་བཞིན་མར་འཐེན་ནས་འགྲོ་བ་དང༌། གྲོགས་ངན་ཁོ་རང་ལ་ཡང་དགེ་བ་མེད་པའི་སྟེང་དུ། གཞན་ཆོས་བྱེད་པ་ལ་བྱེད་དུ་མ་བཅུག་པའི་ཉེས་པ་ཆེན་པོ་ཚད་མེད་པ་འབྱུང་བ་ཡིན། དེ་འདྲའི་གྲོགས་བཟང་ངན་གཉིས་ལྟ་བུ་ཁེ་ཉེས་ཆེན་པོ་ལ་ཐུག་འགྲོ་དུས། བྱང་ཆུབ་སེམས་དཔའ་རྣམས་ཀྱིས་དེ་གཉིས་ཀྱི་བར་ལ་མི་མཐུན་པའི་སྐད་ཆ་བཤད་དེ། དཀྲུག་ཤིང་བརྒྱབ་ནས་མཐུན་པ་དེ་མི་མཐུན་པ་ཕར་བཟོས་བཞག་ན། ཆོས་བྱེད་མཁན་གྱི་གང་ཟག་ཁོ་རང་ཡང་ཡར་འགྲོ་བ་ལ་དཀའ་ཚེགས་མེད་པ་དང༌། སྡིག་པ་བྱེད་མཁན་ཁོ་རང་ཡང་མར་འགྲོ་ནའང་ཉེས་པའི་སྟེང་དུ་ཆོས་བྱེད་མཁན་ལ་བར་ཆད་བཏང་བའི་ཉེས་པ་མེད་པ་ཞིག་ཡོང་བ་ཡིན། དེ་ལྟ་བུ་ལ་ཕྲ་མ་བཅུག་པ་ལ་ཉེས་པ་མེད་པའི་སྟེང་དུ་ཕན་ཡོན་ཆེན་པོ་ཡོད་པ་དང༌།
ཚིག་རྩུབ་པ་ལ་གནང་བ་ཡོད་པ་ནི། དཔེར་ན། བླ་མས་སློབ་མ་ལྟ་བུ་སྟེ། སློབ་མས་སྤྱོད་ལམ་ངན་པ་བྱེད་པ་དང༌། བག་མེད་པ་སོགས་ཕྱིན་ཅི་ལོག་ཏུ་བྱེད་པ་ཐམས་ཅད་ལ། བླ་མས་བཀའ་རྒྱུག་འདྲ་བོ་མ་བཏང་བར་བྱམས་པོ་བྱས་ནས་སྐྱུར་བཞག་ནའང༌། ཁོ་སྡུག་ཏུ་མ་གཏོགས་འགྲོ་རྒྱུ་མེད་པ་དེ་ཚོ་ལ། བཀའ་བཀྱོན་དྲག་པོས་ཚར་བཅད་ནས་བཞག་པ་ཡིན་ན། ཁོ་གནས་སྐབས་སུ་སེམས་པ་ཕམ་པོ་འདྲ་བོ་བྱུང་ནའང༌། མཐར་ཐུག་ལ་ཁོའི་སྤྱོད་ངན་དེའི་རྒྱུན་ཆད་ནས་ཁོ་དྲག་ཏུ་སོང་ན་དེ་ལ་ཕན་ཡོན་ཆེན་པོ་འབྱུང་བ་ཡིན་པས། ཇོ་བོ་རྗེ་དཔལ་ལྡན་ཨ་ཏི་ཤའི་ཞལ་ནས་ཀྱང༌། བླ་མའི་མཆོག་མཚང་ལ་རྒོལ་བ་ཡིན། གདམ་ངག་གི་མཆོག་མཚང་ཐོག་ཏུ་འབེབས་པ་ཡིན་གསུངས་པ་ལྟར་དུ། ནད་ཐོག་སྨན་འཁེལ་དང༌། རྣག་གི་ཐོག་ཏུ་གཙག་བུ་བཙུགས་པ་ནང་བཞིན་ཚར་གཅོད་བྱེད་པ་དེ་ཚོ་ལའང་ཉེས་པ་མེད་པའི་སྟེང་དུ་ཕན་ཡོན་ཆེན་པོ་འབྱུང་འགྲོ་བ་དང༌།
ངག་འཁྱལ་དེ་ལ་ཡང་གནང་བ་ཡོད་པ་ནི། དཔེར་ན། མི་ཞིག་མྱ་ངན་གྱིས་ཟིན་ནས་མཚན་གཉིད་མེད། ཉིན་ཟས་མི་འོང་བར་ལྟོ་མཆིལ་མ་ལ་བྱས་ནས་སྡོད་པ་དེ་ལ། འཇིག་རྟེན་གྱི་འགྲོ་སྟངས་སྡོད་སྟངས་ཀྱི་སྐད་ཆ་འདྲ་བཤད་ནས་ཕན་པ་ཡིན་ན་དེ་འདྲའི་སྐད་ཆ་བཤད། སྒྲུང་འདྲ་བཏོན་ནས་ཕན་པ་ཡིན་ན་སྒྲུང་འདྲ་འདོན། གླུ་འདྲ་བླངས་ནས་ཕན་པ་ཡིན་ན་གླུ་འདྲ་བླང༌། གང་ལྟར་མི་མྱ་ངན་ཅན་དེ་ལ་སེམས་གསོ་གཏང་བ་ཁོ་རང་གི་ཁམས་དང་བསྟུན་པའི་ག་འདྲ་བྱས་ན་དྲག་ས་འདུག་བལྟ་ནས་ཁོ་ལ་ཕན་བཏགས་པ་དེ་འདྲའི་ཆེད་དུ་སངས་རྒྱས་ཀྱི་གནང་བ་ཡོད་པ་དང༌། དེ་མ་གཏོགས་གང་བྱུང་མང་བྱུང་ལ་ངག་འཁྱལ་བཤད་པ་ལ་གནང་བ་མེད་པ་ཡིན། དེ་ལྟར་ལུས་ཀྱི་མི་དགེ་བ་གསུམ་གྱི་སྟེང་དུ་ངག་གི་མི་དགེ་བཞི་བསྣན་ནས། ལུས་ངག་གི་མི་དགེ་བདུན་འདི་ལ། རང་འདོད་ཀྱི་འཁྲིས་མེད་ཅིང༌། གཞན་ཕན་བྱང་ཆུབ་སེམས་ཀྱིས་རྩིས་ཟིན་པའི་རྒྱལ་སྲས་བྱང་ཆུབ་སེམས་དཔའ་རྣམས་ལ་གནང་བ་ཡོད་པ་ཡིན། ས་སྐྱ་པཎྜི་ཏའི་ཞལ་ནས་ཀྱང༌། གཞན་གྱི་དོན་དུ་སེམས་བརྟན་པས། །ཕམ་པ་བཞི་པོ་སྤྱད་ན་ཡང༌། །ཉན་ཐོས་རྣམས་ཀྱི་སྡིག་པ་སྟེ། །བྱང་ཆུབ་སེམས་དཔའི་དགེ་ཆེན་ཡིན། །ཞེས་གསུངས་པ་ལྟ་བུའོ། །འོ་ན་ཡིད་ཀྱི་མི་དགེ་གསུམ་ལ་གནང་བ་མེད་དམ་ཞེ་ན༑ ཆོས་ཐམས་ཅད་ཀྱི་རྩ་བ་ཡིད་ཡིན་པས། ཡིད་དེ་མ་དག་སོང་ན་ཐམས་ཅད་མ་དག་པར་འགྱུར་བ་ལས་དག་པར་འགྱུར་རྒྱུ་མེད། དེའི་ཕྱིར་ན། ཡིད་ཀྱི་མི་དགེ་བ་གསུམ་ལ་གནང་བའི་སྐབས་མེད་པ་ཡིན། དེ་ཡང༌།
རྩ་བ་སྨན་ཡིན་སྡོང་བུའང་སྨན་དུ་འབྱུང༌། །རྩ་བ་དུག་ཡིན་མྱུ་གུ་སྨོས་ཅི་འཚལ། །བསམ་པ་དགེ་དང་མི་དགེའི་བྱེ་བྲག་ལས། །དགེ་སྡིག་གཟུགས་བརྙན་ཆེ་ཆུང་རྗེས་མི་འབྲང༌། །ཞེས་གསུངས་པ་ལྟ་བུ་ཡིན།
ལྔ་པ་སྤེལ་སྦྱང་ཕྱོགས་ཙམ་བཤད་པ་ནི། དངུལ་ཆུ་རྒྱལ་སྲས་ཐོགས་མེད་བཟང་པོ་དཔལ་གྱིས་མཛད་པའི་རྒྱལ་སྲས་ལག་ལེན་ལས།
རང་གི་སྐྱོན་ལ་རང་གིས་མ་བརྟགས་ན། །ཆོས་པའི་གཟུགས་ཀྱིས་ཆོས་མིན་བྱེད་སྲིད་པས། །དུས་རྣམ་ཀུན་ཏུ་རང་གི་འཁྲུལ་བ་ལ། །བརྟགས་ནས་སྤོང་བ་རྒྱལ་སྲས་ལག་ལེན་ཡིན། །ཞེས་གསུངས་པས། དེ་ཡང༌།
གཞན་ལ་ལྟ་བའི་མིག་ཡོད་ཀྱང༌། །རང་ཉིད་ལྟ་ན་མེ་ལོང་དགོས། །ཞེས་པ་ལྟར་དུ། མི་གཞན་ལ་ཕར་ལྟ་བ་ལ་མིག་གཉིས་ཡོད་པ་འདིས་ལམ་སང་མཐོང་བ་བཞིན་གཞན་གྱི་སྐྱོན་ཐམས་ཅད་རང་གིས་མཐོང་ནའང༌། མིག་གིས་ཐག་རིང་པོའི་མི་གཞན་མཐོང་ན་ཡང་ཐག་ཉེ་བའི་རང་གི་བྱད་དེ་རང་གིས་མི་མཐོང་བས། རང་གི་བྱད་དེ་ལ་དཀར་ནག་གང་འདུག་ལྟ་དགོས་ན་མེ་ལོང་ལ་ཕར་བལྟས་ན་མ་གཏོགས་མི་མཐོང་བ་ཡིན། དཔེ་དེ་བས་ན། ཆོས་པ་རྣམས་ཀྱིས་ཁ་ནང་དུ་ལོག །བློ་ཐོག་ཏུ་ལྷན་གྱིས་ཕབ་ནས་རང་གི་རྒྱུད་ལ་རང་གིས་མ་བརྟགས་ན། ཕྱི་ལྟར་ཆོས་པའི་གཟུགས་བརྙན་ལྟ་བུ་ཡོད་ནའང་རང་གི་སྐྱོན་དེ་རང་གིས་མཐོང་དཀའ་བ་ཡིན་པས། རང་གི་རྒྱུད་ལ་དཀར་པོའི་དགེ་བ་བྱས་འདུག་གམ་མི་འདུག།ནག་པོའི་སྡིག་པ་བྱས་འདུག་མི་འདུག་ལེགས་པར་བརྟགས་ནས་དགེ་བའི་ཆ་རང་གིས་བྱས་ཡོད་ན་དགའ་བ་བསྒོམ་ཞིང་སྤྲོ་བ་བསྐྱེད། སྡིག་པ་མི་དགེ་བའི་བྱ་བ་བྱས་ཡོད་ན་དེ་ཚོ་ལ་འགྱོད་པ་དྲག་པོ་བསྐྱེད་ནས། སྐྱབས་ཡུལ་དམ་པ་རྣམས་ཀྱི་སྤྱན་སྔར། སྔར་བྱས་མི་དགེ་བའི་ལས་ལ་འགྱོད་བཤགས་དང༌། ཕྱིན་ཆད་རང་གིས་གཅེས་པར་བསྐྱངས་པའི་སྲོག་ལ་བབས་ཀྱང་ནག་པོ་སྡིག་པ་མི་དགེ་བའི་ལས་དང་བྱ་བ་བྱེད་རི་ཤི་བསམ་པའི་སྡོམ་སེམས་བརྟན་པོ་བསྐྱེད་ཅིང༌། དེ་བཞིན་དུ་ལུས་ངག་ཡིད་གསུམ་གྱི་སྒོ་ནས་དཀར་པོ་དགེ་བའི་ལས་ཅི་དང་ཅི་སྤྱད་པ་དེ་དག་ཐམས་ཅད་ཀྱང་ཐེག་པ་ཆེན་པོའི་ལུགས་སྲོལ་ལྟར་དུ། རང་དོན་ཙམ་མ་ཡིན་པར་མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་ན་མེད་པ་བྱང་ཆུབ་ཆེན་པོའི་གོ་འཕང་ལ་རེག་པའི་ཕྱིར་དུ། འཁོར་གསུམ་ཡོངས་སུ་དག་པའི་རྒྱས་བཏབ་པ་སོགས་བསྔོ་བ་ཚུལ་བཞིན་གྱིས་སྤེལ་བར་བྱ་དགོས་པ་ཡིན་གསུངས།
དེ་ལྟར་ལས་རྒྱུ་འབྲས་ཀྱི་ཁྲིད་དེ་འབྱོངས་པའི་ཚད་དེ་གང་ཡིན་ཟེར་ན། དབུ་མ་རིན་ཆེན་ཕྲེང་བ་ལས།
འདུན་དང་ཞེ་སྡང་འཇིགས་པ་དང༌། །རྨོངས་པས་གང་ཞིག་ཆོས་མི་འདའ། །དེ་ནི་དད་པ་ཅན་ཞེས་བྱ། །ངེས་པར་ལེགས་པའི་སྣོད་མཆོག་ཡིན། །ཞེས་གསུངས་པས། ལས་རྒྱུ་འབྲས་ལ་ཡིད་ཆེས་གཏན་པོ་ཞིག་རྙེད་ན། ག་འདྲ་ཞིག་ཡོང་གི་རེད་ཟེར་ན། འདུན་པའི་སྒོ་ནས་ཆོས་བློས་མི་གཏོང་བ་དང༌། ཞེ་སྡང་གི་སྒོ་ནས་ཆོས་བློས་མི་གཏོང་བ་དང༌། འཇིགས་པའི་སྒོ་ནས་ཆོས་བློས་མི་གཏོང་བ་དང༌། རྨོངས་པའི་སྒོ་ནས་ཆོས་བློས་མི་གཏོང་བ་སྟེ། དེ་ལྟ་བུ་བཞིའི་སྒོ་ནས་ཆོས་བློས་མི་གཏོང་བ་ཞིག་འོང་བ་ཡིན། དེ་ཡང་འདུན་དང་ཞེས་པ། འདུན་པའི་སྒོ་ནས་ཆོས་བློས་མི་གཏོང་བ་ནི། རང་ཉིད་ཆོས་བྱེད་ཀྱི་ཡིན་བསམ་པའི་སྐབས་སུ་བདུད་ཀྱི་བར་ཆད་ཀྱིས་རང་ལ་འདུན་པ་སྒྱུར་མཁན་མང་པོ་ཡོང་བ་རེད། དཔེར་ན། བུ་ཞིག་ཡིན་ན། ཨ་ཁྱོད་ལོ་གཞོན་གཞོན་འདི་འདྲའི་ཁམས་བཟང་པོ་ཡོད་པའི་གནས་སྐབས་སུ་ཚོང་འདྲ་བརྒྱབ་ནས་སྐྱིད་པོ་བྱས་ནས་མི་སྡོད་པར། ཆོས་བྱེད་པ་ལ་རི་ཁྲོད་ལ་ཟ་རྒྱུ་མི་འབྱོར། འཐུང་རྒྱུ་མི་འབྱོར་དེ་འདྲའི་དཀའ་ལས་ཁག་པོ་ཡོད་རེད་ཟེར་བ་ལྟ་བུ་དང༌། དེ་བཞིན་བུ་མོ་ཞིག་ཡིན་ན། ཁྱོད་བུ་མོ་ལོ་གཞོན་གཞོན་འདི་འདྲས་ཆོས་བྱེད་པ་གང་མིན་ཚད་རེད། ཆོས་བྱེད་པ་ལ་སྐྱིད་པོ་ཡོད་མ་རེད། མ་བྱས་ན་དྲག་གི་རེད་ཟེར་ནས་དེ་འདྲའི་འདུན་པ་སྒྱུར་མཁན་མང་པོ་ཡོང་གི་རེད། འདི་ལ་དགེ་བའི་བཤེས་གཉེན་པོ་ཏོ་བ་ཆེན་པོས་འགྲེལ་བཤད་ཡོད་པ་དེ། ཞལ་རྒྱུན་དང་ཏིག་ཚོད་མི་མཐུན་པ་ཡོད་ཀྱང༌། གསུང་དེ་དཔེ་མི་སྲིད་པའི་སེམས་ལ་ཕན་པོ་ཡོད་པས། དེ་ཡང་འདུན་དང་ཞེས་པ། འདུན་པའི་སྒོ་ནས་ཆོས་བློས་མི་གཏོང་བ་དེ་གང་རེད་ཟེར་ན། དཔེར་ན། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་ཡོད་པའི་མི་ཐམས་ཅད་ཀྱིས་གསེར་དང༌། དངུལ་དང༌། གཡུ་དང༌། བྱུ་རུ་ལ་སོགས་པ་ཚང་མ་རང་ལ་ཕུལ་ཡོང་ནས། ཁྱོད་ཆོས་མ་བྱེད་རོགས། ང་ཚོ་སྟོང་གསུམ་གྱི་མི་ཐམས་ཅད་ཀྱིས་ཁྱེད་ལ་ཞབས་ཕྱི་ཡང་ཞུ་ཆོག །གང་ཡོད་པ་ཐམས་ཅད་ཁྱེད་ལ་འབུལ་དགོས་ཟེར་བའི་གནས་སྐབས་སུ་ཡང༌། ངས་ཆོས་བློས་གཏོང་གི་མིན་ཟེར་ནས་ཆོས་བློས་མི་གཏོང་བ་ཞིག་དགོས་པ་ཡིན། ལས་རྒྱུ་འབྲས་ལ་ཡིད་ཆེས་ན་དེ་ལྟ་བུ་ཞིག་ཡོང་བ་ཡིན་གསུངས།
ཞེ་སྡང་ཞེས་པ། ཞེ་སྡང་གི་སྒོ་ནས་ཆོས་བློས་མི་གཏོང་བ་ནི། དཔེར་ན། ཕ་མ་སྤུན། གཉེན་དང་ཉེ་འབྲེལ། གྲོགས་དང་དགའ་མཛའ་སོགས་དང༌། གཞན་ཡང་སེམས་ཅན་ཐམས་ཅད་ཀྱིས། ཁྱོད་ཆོས་བྱེད་ན་རྡུང་གི་ཡིན་ཟེར་བ་དང༌། མཚང་འབྲུ་བ་སོགས་ཞེ་སྡང་གི་རྐྱེན་ག་ཚད་མང་པོ་ཞིག་བྱུང་ནའང༌། ཁྱོད་རང་གིས་རྡུང་ནའང་རྡུང༌། མཚང་འབྲུ་ནའང་འབྲུ། ངས་ཆོས་བློས་གཏོང་གི་མིན་ཟེར་ནས་ཆོས་བློས་མི་གཏོང་བ་ཞིག་དགོས་པ་ཡིན། ལས་རྒྱུ་འབྲས་ལ་ཡིད་ཆེས་ན་དེ་ལྟ་བུ་ཞིག་ཡོང་བ་ཡིན་གསུངས།
འཇིགས་པ་དང་ཞེས་པ། འཇིགས་པའི་སྒོ་ནས་ཆོས་བློས་མི་གཏོང་བ་ནི། དཔེར་ན། སྟོང་གསུམ་གྱི་སྟོང་ཆེན་པོ་ན་ཡོད་པའི་སེམས་ཅན་ཐམས་ཅད་འཁོར་ལོས་སྒྱུར་བའི་རྒྱལ་པོ་འབའ་ཞིག་ཏུ་གྱུར། དེ་ཐམས་ཅད་ཀྱིས་ཁྱོད་ཆོས་བྱེད་པ་ཡིན་ན། ང་ཚོས་ཁྱོད་ཀྱི་ལུས་ལས། ཉི་མ་རེ་རེར་ཤ་སྲང་ལྔ་ལྔ་སེན་འཐོག་བརྒྱབ་ནས་ཚུར་བཏོག་གི་ཡིན་ཟེར་བ་བྱུང་ནའང༌། ཁྱོད་རང་གིས་ཤ་སྲང་ལྔ་བཏོགས་ནའང་བཏོགས། བཅུ་བཏོགས་ནའང་བཏོགས། ངས་ཆོས་བློས་གཏོང་གི་མིན་ཟེར་ནས་ཆོས་བློས་མི་གཏོང་བ་ཞིག་དགོས་པ་ཡིན། ལས་རྒྱུ་འབྲས་ལ་ཡིད་ཆེས་རྣམ་པར་དག་པ་ཞིག་བྱུང་ན་དེ་ལྟ་བུ་ཞིག་ཡོང་བ་ཡིན་གསུངས།
རྨོངས་པ་ཞེས་པ། རྨོངས་པའི་སྒོ་ནས་ཆོས་བློས་མི་གཏོང་བ་ནི། ཞལ་རྒྱུན་གྱི་དབང་དུ་བཏང་ན། རྨོངས་པ་ལྟ་བུ་དེ་འདྲ་ལ། ཁྱོད་ཆོས་མ་བྱེད། ཆོས་བྱེད་པ་ལ་སྐྱིད་པོ་ཡོད་མ་རེད་ཟེར་ནས་མགོ་སྐོར་བཏང་བ་དེ་འདྲ་ལའང་གསུང་རྒྱུན་ཡོད་རེད། དགེ་བཤེས་པོ་ཏོ་བས་གསུངས་པ་ལྟར་དུ་བྱས་ན། དཔེར་ན་སྲང་ཁའི་མདོ་མ་གི་ན་མེ་ཡི་དོང་གཏིང་རིང་པོ་ཞིག་གི་ཁ་ལ་རབ་རིབ་ཀྱིས་བཅད་ནས་ཧ་མི་གོ་བར་ཡོད་ཟེར་ན། ད་དེར་ཚུད་ཀྱིས་དོགས་ནས། འབད་རྩོལ་ཆེན་པོའི་སྒོ་ནས་གཞན་ལ་དེ་སྟོན་རོགས་གྱིས་ཟེར་བ་རེད། དེ་བཞིན་དུ་ངན་སོང་གསུམ་མེ་དོང་ལྟ་བུའི་ནང་ལ་ལྷུང་གིས་དོགས་ནས། མེ་དོང་རྒྱུས་ཡོད་པ་ལ་འདྲི་དགོས་པ་ལྟར། བླ་མ་དགེ་བའི་བཤེས་གཉེན་ལ་བསྟེན་ནས། བཀའ་བསྟན་བཅོས་ཁྲིད་དང་བཅས་ལ་ལྟ་ཞིང་བླང་དོར་རྣམས་འོལ་ཚོད། ནོམ་མེ། སུན་ནེ་ལྟ་བུ་ལ་མི་འཇོག་པ་ཞིག་དགོས་པ་ཡིན། ལས་རྒྱུ་འབྲས་ལ་ཡིད་ཆེས་པ་ཞིག་བྱུང་ན་དེ་ལྟ་བུ་ཞིག་ཡོང་བ་ཡིན་གསུངས།
མདོར་ན། ལས་རྒྱུ་འབྲས་ལ་ཡིད་ཆེས་པའི་རྟགས་ནི་རྗེ་བཙུན་མི་ལ་རས་པ་ལྟ་བུ་ཞིག་འབྱུང་བ་ཡིན། དེ་ཡང་རྗེ་བཙུན་མི་ལས་ཚེ་སྟོད་ལ་མི་མགོ་སུམ་ཅུ་སོ་ལྔ་བསད་པ་སོགས་སྡིག་པ་མང་པོ་བསགས་པས། ལས་འབྲས་ལ་ཡིད་ཆེས་རྣམ་པར་དག་པ་སྐྱེས་ནས། བླ་མ་བསྟེན་པ་ནས་བཟུང༌། སྒྲུབ་པ་བརྒྱབ་པ་དེ་ཚོ་ལ་དཀའ་ངལ་ག་ཚད་བྱུང་བ་ཐམས་ཅད་ཁྱད་དུ་བསད་ནས་ཕྱག་ལེན་མཐར་ཐོན་ནས། རྗེ་བཙུན་མི་ལ་བཞད་པ་རྡོ་རྗེ་ཞེས་ཡོངས་སུ་གྲགས་པ་དེ་བྱུང་བ་རེད། དེ་བཞིན་དུ་རང་རེ་རྣམས་ཀྱང་ལས་འབྲས་ལ་ཡིད་ཆེས་ན་དེ་དང་ཆ་འདྲ་བ་ཙམ་འབྱུང་སྲིད་པ་ཡིན་གསུངས།
དེ་ཡང་དལ་འབྱོར་རྙེད་དཀའ་བར་ཤེས། རྙེད་པར་དཀའ་བ་དེ་ཡང་ནམ་འཆི་ཆ་མེད་དུ་ཧ་གོ། དེའི་འོག་ཏུ་ལས་འབྲས་ལ་ངེས་པ་འདྲོངས་པའམ། ཡིད་ཆེས་རྙེད་པ་ཙམ་ནི། སྐྱེས་བུ་ཆེ་འབྲིང་ཆུང་གསུམ་ལས། སྐྱེས་བུ་ཆུང་ངུའི་ལམ་སྟེ། དེ་ལ་ནུས་པ་གང་ཡོད་ཟེར་ན། མངོན་མཐོ་ལྷ་དང་མིའི་གོ་འཕང་ཐོབ་པ་ཙམ་གྱི་ནུས་པ་ཡོད་པ་ཡིན། དེའི་སྟེང་དུ་ཁམས་གསུམ་འཁོར་བ་འདི་ཐམས་ཅད་བཙོན་ར་དང་མེ་འོབས་ལྟ་བུར་ཤེས་ནའང༌། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་སེམས་བསྐྱེད་པ་གང་ཡང་མེད་པར། རང་ཉིད་ཁོ་ན་རང་ཉིད་གཅིག་པུར་ཞི་བ་ཕྱོགས་གཅིག་པའི་མྱང་འདས་ཙམ་དོན་དུ་གཉེར་བ་ནི། སྐྱེས་བུ་འབྲིང་གི་ལམ་ཡིན། དེའི་རྗེས་སུ་སྐྱབས་འགྲོ་སེམས་བསྐྱེད། རྡོ་རྗེ་སེམས་དཔའི་སྒོམ་བཟླས། ཚོགས་རྫོགས་པར་བྱེད་པ་མཎྜལ། བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་ནས་བཟུང་སྟེ། ལྟ་བ་ཕྱག་རྒྱ་ཆེན་པོ། སྒོམ་པ་ནཱ་རོའི་ཆོས་དྲུག །སྤྱོད་པ་རོ་སྙོམས་སྐོར་དྲུག །འབྲས་བུ་རྟེན་འབྲེལ་རབས་བདུན། ལམ་ཟབ་མོ་བླ་མའི་སྒྲུབ་པ་ལ་སོགས་པ་ཁྲིད་ཐམས་ཅད་ཡོངས་སུ་རྫོགས་པའི་བར་དེ་ནི། སྐྱེས་བུ་ཆེན་པོའི་ལམ་སྟེ། རང་ཉིད་གཅིག་པུར་སངས་རྒྱས་ཀྱི་གོ་འཕང་ཐོབ་འདོད་ཙམ་མ་ཡིན་པར། རང་ཡལ་བར་དོར་ནས། གཞན་ནམ་མཁའ་དང་མཉམ་པའི་སེམས་ཅན་ཐམས་ཅད་སངས་རྒྱས་ཀྱི་གོ་འཕང་ཐོབ་པར་འདོད་པའོ་གསུངས། དེ་ཡང་ཇོ་བོ་རྗེས།
གང་ཞིག་ཐབས་ནི་གང་དག་གིས། །འཁོར་བའི་བདེ་བ་ཙམ་དག་ལ། །རང་ཉིད་དོན་དུ་གཉེར་བྱེད་པའི། །སྐྱེས་བུ་དེ་ནི་ཐ་མར་ཤེས། །ཞེས་གསུངས་པས། སྐྱེས་བུ་ཐ་མའི་རྒྱུ་མཚན་དེ་གང་ཡིན་ཟེར་ན། སྦྱིན་པ་གཏོང་བ་དང༌། ཚུལ་ཁྲིམས་སྲུང་བ་སོགས་ཐབས་རྣམ་པ་སྣ་ཚོགས་པའི་སྒོ་ནས། རང་ཉིད་གཅིག་པུར་དམྱལ་བ་སོགས་ངན་སོང་གསུམ་དུ་མ་ཤོར་བར་མཐོ་རིས་ལྷ་དང་མིའི་བདེ་བ་ཙམ་དོན་དུ་གཉེར་བ་དེ། སྐྱེས་བུ་ཐ་མ་ཞེས་བྱ་བ་དེ་ཡིན་གསུངས།
སྲིད་པའི་བདེ་ལ་རྒྱབ་ཕྱོགས་ཤིང༌། །སྡིག་པའི་ལས་ལ་ལྡོག་བདག་ཉིད། །གང་ཞིག་རང་ཞི་ཙམ་དོན་གཉེར། །སྐྱེས་བུ་དེ་ནི་འབྲིང་ཞེས་བྱ། །ཞེས་གསུངས་པས། དེ་ཡང་སྲིད་པ་ཟེར་ན་ཁམས་གསུམ་འཁོར་བ། ཞི་བ་ཟེར་ན་མྱ་ངན་ལས་འདས་པ་ཡིན་པས། རང་ཉིད་ཁམས་གསུམ་འཁོར་བའི་བདེ་བ་ལ་རྒྱབ་བསྟན་ནས་མོས་པ་མེད་པ་དང༌། ནག་པོ་སྡིག་པ་མི་དགེ་ཐམས་ཅད་ལས་ཕར་ལྡོག་པ་ཡིན་ནའང༌། རང་ཉིད་གཅིག་པུར་ཞི་བ་ཕྱོགས་གཅིག་པའི་མྱང་འདས་ཀྱི་བདེ་བ་ཙམ་ཞིག་དོན་དུ་གཉེར་བར་བྱེད་པ་དེ་ལ་སྐྱེས་བུ་འབྲིང་ཞེས་བྱ་བ་དེ་ཡིན་གསུངས།
རང་རྒྱུད་རྟོགས་པའི་སྡུག་བསྔལ་གྱིས། །གང་ཞིག་གཞན་གྱི་སྡུག་བསྔལ་ཀུན། །ཡང་དག་ཟད་པར་ཀུན་ནས་འདོད། །སྐྱེས་བུ་དེ་ནི་མཆོག་ཡིན་ནོ། །ཞེས་གསུངས་པས། རང་རྒྱུད་རྟོགས་པའི་སྡུག་བསྔལ་གྱིས་ཟེར་ན། གཞན་སེམས་ཅན་ཐམས་ཅད་ལ་སྙིང་རྗེ་སྐྱེ་བ་ལ། དང་པོར་རང་ལ་སྡུག་བསྔལ་ཆེན་པོ་ཞིག་མྱངས་ན། དེ་ནས་སྡུག་བསྔལ་དེ་ལྟ་བུས་མནར་བའི་སེམས་ཅན་ཐམས་ཅད་ལ་སྙིང་རྗེ་སྐྱེ་བ་ཡིན་པས།
སྔོན་དེད་དཔོན་མཛའ་བོའི་བུ་མོ་ཞེས་པས། ཨ་མའི་མགོ་ལ་རྡོག་རིལ་བརྒྱབ་ནས། རྒྱ་མཚོར་ཕྱིན་པ་དེས། མ་འགྲོ་ཟེར་ས་ཐམས་ཅད་ལ་སོང་ནས་དང་པོར་ལྷ་མོ་བཞི་དང་བརྒྱད་སོགས་ཀྱིས་མཆོད། མཐར་ལྕགས་ཁང་ཞིག་གི་སྒོ་ལ་བསླེབས། དེར་མི་ནག་པོ་ཨམ་གཙིགས་བསྡམས་པ་ཞིག་བྱུང༌། ཤིན་ཏུ་འཇིགས་ཏེ་ང་མ་འགྲོ་ཟེར་བ་འདི་རུ་བསླེབས་པའི་རྟགས་ཡིན་ནམ་སྙམ། དེ་ནས་ཁང་པའི་ནང་ལ་ཡར་འཛུལ་བའི་སྐབས་སུ། མི་ཞིག་གི་མགོ་ལ་ལྕགས་ཀྱི་འཁོར་ལོ་ཞིག་འཁོར་ཏེ། ཀླད་པ་ཐམས་ཅད་སྐྱ་ཐ་ལ་ལ་འཐོར་བ་ཞིག་མཐོང༌། ཨ་ཙི་འདིས་གང་བྱས་པ་རེད་ཟེར་བས། ཨ་ཁྱོད་འདི་རུ་གང་བྱེད་དུ་འོང་བ་ཡིན། ངས་ཨ་མའི་མགོ་ལ་རྡོག་རིལ་ཞིག་བརྒྱབ་པ་ཡིན། དེའི་རྣམ་སྨིན་གྱིས་སྡུག་བསྔལ་འདི་འདྲ་མྱོང་དགོས་པ་ཡིན་ཟེར་བའི་སྐབས་སུ། ང་ཡང་ལས་ཀྱིས་འདི་རུ་ཁྲིད་པ་འདྲ་བསམ་པ་དང༌། ནམ་མཁའ་ནས་སྒྲ་ཞིག་བྱུང་ནས། གང་བཅིངས་པ་དེ་ཉིད་གྲོལ་བར་གྱུར་ཅིག །གང་གྲོལ་བ་དེ་ཉིད་བཅིང་བར་གྱུར་ཅིག་ཟེར་བས། ལམ་སང་ལྕགས་ཀྱི་འཁོར་ལོ་དེ་ཡར་འཕགས་ནས། ཁོ་རང་གི་མགོའི་སྟེང་དུ་འཁོར་བས། ཀླད་པ་སྐྱ་ཐ་ལ་ལ་གཏོར་ཏེ་ན་ཟུག །ཚ་ཟུག་བསམ་གྱིས་མི་ཁྱབ་པ་བྱུང་བའི་རྐྱེན་གྱིས། རང་འདྲ་བའི་སེམས་ཅན་རྣམས་ལ་སྙིང་རྗེ་ཆེན་པོ་ཞིག་སྐྱེས་ནས་བདེ་སྡུག་བརྗེ་ནུས་པ་ཞིག་བྱུང་བ་རེད། དེ་བཞིན་ད་ལྟར་འདིར་ཡང་རང་གི་རྒྱུད་ལ་འཁོར་བའི་སྡུག་བསྔལ་དེ་ཡག་པོ་ཞིག་ཧ་གོ་ན།
གང་ཞིག་གཞན་གྱི་སྡུག་བསྔལ་ཀུན། །ཡང་དག་ཟད་པར་ཀུན་ནས་འདོད། །ཅེས་གསུངས་པ་ལྟར་དུ་འབྱུང་བ་ཡིན། དེ་ལྟ་བུ་བྱུང་ན་སྐྱེས་བུ་མཆོག་གི་བློ་ཡིན་པས། སྐྱེས་བུ་དེ་ནི་མཆོག་ཡིན་ནོ། །ཞེས་གསུངས་པ་རེད། རྗེ་སྒམ་པོ་པ་ཟླ་འོད་གཞོན་ནུའི་ཞལ་ནས་ཀྱང༌།
ཐེག་པ་ཐམས་ཅད་བརྗོད་བྱར་བྱེད་པ་ཡི། །སྐྱེས་བུ་གསུམ་གྱི་ལམ་གྱི་རིམ་པ་འདི། །དུས་གསུམ་འཕགས་པ་རྣམས་ཀྱི་གཞུང་ལམ་སྟེ། །ཆོས་བཞིའི་རྒྱས་བཤད་དེ་དག་རེ་རེ་ཡང༌། །ལྟ་སྒོམ་སྤྱོད་པ་གསུམ་གྱིས་ཉམས་སུ་བླང༌། །ཡང་དག་ལྟ་བ་ལས་འབྲས་བསྒོམ། །དགེ་སྡིག་འཇུག་ལྡོག་སྤྱོད་པ་སྟེ། །འབྲས་བུ་མཐོ་རིས་ལྷ་མི་གཉིས། །སྐྱེས་བུ་ཆུང་ངུ་བསྡུས་པ་ཡིན། །བདག་མེད་ལྟ་བ་ཉེས་དམིགས་བསྒོམ། །ངེས་འབྱུང་བསླབ་པ་གསུམ་སྤྱོད་པ། །འབྲས་བུ་ཉན་རང་བྱང་ཆུབ་གཉིས། །སྐྱེས་བུ་འབྲིང་པོ་བསྡུས་པ་ཡིན། །བདེན་གཉིས་ལྟ་བ་ཟུང་འཇུག་བསྒོམ། །ཕ་རོལ་ཕྱིན་བཅུ་སྤྱོད་པ་སྟེ། །འབྲས་བུ་མི་གནས་མྱ་ངན་འདས། །སྐྱེས་བུ་ཆེན་པོ་བསྡུས་པ་ཡིན། །ཞེས་གསུངས་པས། མདོར་ན་སྐྱེས་བུ་ཆུང་འབྲིང་ཆེན་པོའི་ལམ་སྲོལ་ནི། བདེ་བར་གཤེགས་པའི་གསུང་རབ་ཀྱི་སྤྱི་བབས་ཆེན་པོ་ཡིན་ལ། སྐབས་འདིར་ཡང་ས་བཅད་ཀྱི་སྒྲིག་ཁྱེར་གོ་བབ་དེ་མཐུན་དུ་བྱུང་བ་ནི། གཞན་ལས་ཁྱད་པར་དུ་འཕགས་པའི་རྣམ་བཞག་ཡིན་པར་ངེས་དགོས་སོ་གསུངས། འོ་དེ་ཡན་ཆད་ཀྱིས་ལས་རྒྱུ་འབྲས་ཀྱི་ཁྲིད། རྐང་གྲངས་ཙམ་ཞིག་ཞུས་ཟིན་པ་ཡིན།
འཁོར་བའི་ཉེས་དམིགས་ཀྱི་ཁྲིད་ནི།
ད་དེ་རིང་བློ་ལྡོག་རྣམ་པ་བཞི་ལས། རྩ་བའི་ས་བཅད་བཞི་པ་འཁོར་བའི་ཉེས་དམིགས་ཀྱི་ཁྲིད་འཆད་པའི་སྐབས་སུ་བབ་པ་དེ་ལ། སྤྱིར་འཁོར་བ་སྡུག་བསྔལ་གྱི་རང་བཞིན་དུ་བསྟན་པ། བྱེ་བྲག་སྡུག་བསྔལ་གྱི་སྡུག་བསྔལ་བཤད་པ། འགྱུར་བའི་སྡུག་བསྔལ་བཤད་པ། འདུ་བྱེད་ཀྱི་སྡུག་བསྔལ་བཤད་པ། སྡུག་བསྔལ་དེ་ལྡན་གྱི་འཁོར་བ་ལ་ངེས་པར་ཐར་པའི་ཐབས་ལ་འབད་པར་གདམས་པ་བཅས་ཏེ། རྩ་བའི་ས་བཅད་རྣམ་པ་ལྔའི་སྒོ་ནས་རྒྱས་པར་བཤད་པ་ལས།
དེའི་ནང་གི་དང་པོ་སྤྱིར་འཁོར་བ་སྡུག་བསྔལ་གྱི་རང་བཞིན་དུ་བསྟན་པ་ཞེས་བྱ་བ་ནི། དེ་ཡང༌། མདོ་རྒྱ་ཆེར་རོལ་པ་ལས།
སྲིད་སྲེད་མ་རིག་དབང་གིས་སྐྱེ་བོ་རྣམས། །མི་དང་ལྷ་དང་ངན་སོང་རྣམ་གསུམ་པོ། །འགྲོ་བ་ལྔ་པོ་དག་ཏུ་མི་མཁས་འཁོར། །དཔེར་ན་རྫ་མཁན་འཁོར་ལོ་འཁོར་བ་བཞིན། །སྲིད་གསུམ་རྒ་དང་ནད་ཀྱི་སྡུག་བསྔལ་འབར། །འདི་ན་འཆི་མེ་རབ་འབར་མགོན་མེད་དེ། །སྲིད་ལ་བྱུང་ལ་འགྲོ་བ་རྟག་ཏུ་རྨོངས། །བུམ་པར་ཆུད་པའི་བུང་བ་འཁོར་བ་བཞིན། །ཞེས་གསུངས་པས། བདག་ཅག་རྣམས་སྔོན་འཁོར་བ་ཐོག་མ་མེད་པ་ནས། ཐ་མ་ད་ལྟ་ལ་ཐུག་གི་བར་དུ་སྲིད་པ་ཁམས་གསུམ་འཁོར་བའི་བདེ་བ་ལ་ཞེན་ཅིང་ཆགས། རྒྱུ་མ་རིག་པས་ཀུན་ནས་བསླངས་པའི་འབྲས་བུ་ལ་བརྟེན་ནས། འགྲོ་བ་རིགས་དྲུག་གམ་ལྔའི་གནས་རིས་རྣམས་སུ་ཡང་ནས་ཡང་དུ་འཁོར་བ་ཡིན། དེ་ཡང་འགྲོ་བ་རིགས་དྲུག་དང་རིགས་ལྔར་བཤད་པའི་དབྱེ་བ་ཡོད་པས། འགྲོ་བ་རིགས་དྲུག་ཟེར་ན། མཐོ་རིས་གསུམ་དང༌། ངན་སོང་གསུམ་བྱས་ནས་རིགས་དྲུག་ཟེར་བ་རེད། འགྲོ་བ་ལྔ་བཤད་པ་མང་པོ་ཡོད་ན། དེ་ལྔ་གང་ཡིན་ཟེར་ན།
མི་དང་ལྷ་དང་ངན་སོང་རྣམ་གསུམ་པོ། །འགྲོ་བ་ལྔ་པོ་དག་ཏུ་མི་མཁས་འཁོར། །ཞེས་གསུངས་པ་ལྟར་དུ་མི་དང་གཅིག །ལྷ་དང་གཉིས། དེའི་སྟེང་དུ་ངན་སོང་གསུམ་བརྒྱབ་ནས་འགྲོ་བ་ལྔ་ཟེར་བ་རེད། འོ་ན་ལྷ་མ་ཡིན་དེ་གང་དུ་སོང་ཟེར་ན། ལྷ་མ་ཡིན་དེ་ལ་རིགས་ལྔ་ཡོད་པས། རིགས་ལྔ་པོ་དེ་འགྲོ་བ་ལྔའི་ཁོངས་སུ་བརྒྱབ་ན་འགྲོ་བ་ལྔའི་ནང་དུ་འདུས་པ་རེད། དེ་ཡང་ལྷ་མ་ཡིན་རིགས་ལྔ་ནི། ཚེ་དཔལ་ལྷའི་རིགས། སྟོབས་ཆེན་གནོད་སྦྱིན་གྱི་རིགས། གདུག་པ་ཀླུའི་རིགས། སོ་སྐྱེ་སྲིན་པོའི་རིགས། རྩུབ་འགྱུར་བདུད་ཀྱི་རིགས་དང་ལྔ། དེ་ལ་ཚེ་དཔལ་ལྷའི་རིགས་དེ་ལྷའི་ཁོངས་སུ་བསྡུས། སྟོབས་ཆེན་གནོད་སྦྱིན་གྱི་རིགས་དེ་མིའི་ཁོངས་སུ་བསྡུས། གདུག་པ་ཀླུའི་རིགས་དེ་དུད་འགྲོའི་ཁོངས་སུ་བསྡུས། སོ་སྐྱེ་སྲིན་པོའི་རིགས་དེ་ཡི་དྭགས་ཀྱི་ཁོངས་སུ་བསྡུས། རྩུབ་འགྱུར་བདུད་ཀྱི་རིགས་དེ་དམྱལ་བའི་ཁོངས་སུ་བསྡུས་ནས། རིགས་ལྔ་དེ་རིས་མཐུན་གྱི་འགྲོ་བ་ལྔ་སོ་སོའི་སྡེ་ཚན་གྱི་ཁོངས་སུ་བསྡུས་པས་འགྲོ་བ་ལྔ་ཞེས་བཞག་པ་རེད། དེ་ཡང་འཁོར་བ་ཞེས་བྱ་བ་ཡང༌། རྫ་མཁན་གྱི་འཁོར་ལོ་འཁོར་བ་ལྟ་བུ་ཞེས་པ་སྟེ། དཔེར་ན་མོ་ཊ་ལ་སོགས་པའི་འཁོར་ལོ་ཡིན་ན། ཁོ་འཁོར་ནས་ཕར་ས་བཅད་ནས་འགྲོ་བ་རེད། རྫ་མཁན་གྱི་འཁོར་ལོ་ནི། ས་གཅིག་ཏུ་ཡང་དང་ཡང་དུ་འཁོར་ནས་སྡོད་རྒྱུ་མ་གཏོགས། ཁབ་རྩེ་ཙམ་ཞིག་ཀྱང་འགྲོ་གི་མ་རེད། དེ་བཞིན་དུ་ང་རང་ཚོ་ཡང་རིགས་དྲུག་གི་གནས་རིས་སུ་ཡང་དང་ཡང་དུ་འཁོར་བ་ཡིན། དཔེ་གཞན་ཡང་བུམ་ནང་གི་བུང་བ་ལྟ་བུ་གསུངས་ཏེ། དཔེར་ན། བུམ་པ་ཞིག་གི་ནང་དུ་བུང་བ་ཞིག་བཅུག །དེའི་ཁ་དེ་རྡོ་ལེབ་ཅིག་གིས་བཅད་ནས་བཞག་ན༑ བུང་བ་དེ་སྐབས་རེར་བུམ་པའི་སྟོད་ལ་འཁོར་བ་ལྟ་བུ་ནི། ང་རང་ཚོ་བསོད་ནམས་ཆ་མཐུན་གྱི་དགེ་འབྲས་ཕྲན་བུ་ལ་བརྟེན་ནས། སྐབས་རེར་ལྷ་དང་མིའི་སྐྱེ་གནས་རྣམས་སུ་སྐྱེས་ནས་བདེ་བ་ཕྲན་བུ་ལ་ལོངས་སྤྱོད་པ་དང༌། སྐབས་རེར་བུང་བ་དེ་བུམ་པའི་ཞབས་ལ་འཁོར་འགྲོ་བ་ལྟ་བུ་ནི། ང་རང་ཚོས་མི་དགེ་བཅུ་དང་མཚམས་མེད་ལྔའི་ལས་བསགས་པ་ལ་བརྟེན་ནས། ཡང་མཚམས་རེར་དམྱལ་བ་དང་ཡི་དྭགས་དང་དུད་འགྲོ་སྟེ། ངན་སོང་གསུམ་གྱི་གནས་རིས་སུ་ལྷུང་ནས། བཟོད་པར་དཀའ་བའི་སྡུག་བསྔལ་ཚབས་ཆེན་པོ་མྱངས་པ་ཡིན། གང་ལྟར་ན་ཡང་བུམ་པའི་ཁ་དེ་རྡོ་ལེབ་ཀྱིས་བཅད་ནས་བཞག་པའི་དབང་གིས་བུང་བ་ནམ་ཡང་བུམ་པའི་ནང་ནས་ཡར་ཐོན་པའི་གནས་སྐབས་འབྱུང་དཀའ་བ་ལྟར་དུ། ང་རང་ཚོ་ཡང་རྒྱུ་མ་རིག་པའི་དབང་གིས་འགྲོ་བ་རིགས་ལྔའམ་དྲུག་གི་གནས་རིས་ནས་ཤིན་ཏུ་ཐར་དཀའ་བ་སྟེ། འཁོར་བ་ཐོག་མ་མེད་པ་ནས་ད་ལྟའི་བར་དུ་མ་ཐར། ད་ལྟར་ཡང་རང་གིས་དམ་པའི་ཆོས་རྣམ་པར་དག་པ་ཞིག་སྒྲུབ་མ་ཐུབ་ན༑ འཁོར་བ་མཐའ་མེད་དུ་འཁྱམ་འགྲོ་རྒྱུ་མ་གཏོགས་གང་ཡང་མེད། དེ་བཞིན་དུ་ཟོ་ཆུན་འཁྱུད་མོ་ལྟ་བུ་གསུངས་པས། དཔེར་ན། རྒྱ་གར་ཚ་བའི་ཡུལ་ན་གནས་པའི་ཞིང་པ་དག་གིས། ཆུ་དཀོན་པོ་ཡོད་པའི་ས་ཕྱོགས་སུ་ཁྲོན་པ་གཏིང་རིང་པོ་དེ་འདྲ་བྲུས། དེའི་ནང་དུ་ལྕགས་ཐག་ལྟ་བུ་རིང་པོ་ཞིག་ལ་ཟོ་ལག་མང་པོ་བཏགས་བཞག་པ་ཞིག་མར་སྦྲགས་ནས་བཏང༌། ཕྱོགས་གཅིག་ཏུ་ཤིང་ལ་བཏགས་ཏེ་སྐོར་བ་བརྒྱབ་པ་ཡིན་ན། ཕྱོགས་གཅིག་ནས་ཟོ་ལག་ཐམས་ཅད་ཆུས་ཁྲིགས་ཁྲིགས་གང་ནས་ཡར་ཡོང༌། དེའི་ཆུ་དེ་ཝ་ཤུར་སོགས་སུ་བབས་ནས་ཞིང་ལ་ཆུ་འདྲེན་པ་དང༌། ཕྱོགས་གཅིག་ནས་སྣོད་སྟོང་ཐམས་ཅད་མར་འགྲོ་བ་ཡིན། དེ་ལྟ་བུ་ཡང་དང་ཡང་དུ་འཁོར་བ་རེད། ཡང་མེ་མགལ་འཁོར་བ་ལྟ་བུ་ཡང་གསུངས་པས། དཔེར་ན། མཚན་ནམ་གུང་དུ་སྤོས་ལྟ་བུ་ཞིག་སྤར་ནས་གཅིག་བསྐོར་ན་ཁྲ་འཁྱིལ་གྱིས་ས་གཅིག་ཏུ་འཁོར་བ་ཡིན། གང་ལྟར་ན་ཡང་དེ་དག་ཐམས་ཅད་ཡང་ནས་ཡང་དུ། གཅིག་ནས་གཅིག་ཏུ་འཁོར་བ་མ་གཏོགས་དེ་ལས་འདའ་ཐབས་གང་ཡང་མེད་པ་ཡིན། དཔེ་དེ་བཞིན་དུ། འགྲོ་བ་རིགས་དྲུག་གམ་ལྔ་གང་དུ་སྐྱེ་ན་ཡང་ཐམས་ཅད་འཁོར་བ་ལས་མི་འདའ་བ་ཡིན་པས་འཁོར་བ་ཞེས་བྱ་བ་དེ། འཁོར་བ་གང་དང་གང་དུ་སྐྱེས་ནའང་སྡུག་བསྔལ་གྱི་རང་བཞིན་འབའ་ཞིག་མ་གཏོགས་མེད་པས། རྒྱས་པར་འོག་ནས་བྱུང་བ་ལྟར་དུ་དམྱལ་བར་སྐྱེས་ན་ཚ་གྲང་གི་སྡུག་བསྔལ། ཡི་དྭགས་སུ་སྐྱེས་ན་བཀྲེས་སྐོམ་གྱི་སྡུག་བསྔལ། དུད་འགྲོར་སྐྱེས་ན་བཀོལ་སྤྱོད་ཀྱི་སྡུག་བསྔལ། མི་རུ་སྐྱེས་ན་སྐྱེ་རྒ་ན་འཆི་ལ་སོགས་པའི་སྡུག་བསྔལ། ལྷ་མ་ཡིན་དུ་སྐྱེས་ན་འཐབ་རྩོད་ཀྱི་སྡུག་བསྔལ། ལྷ་རུ་སྐྱེས་ན་འཆི་འཕོ་ལྟུང་བྱེད་ཀྱི་སྡུག་བསྔལ་ཏེ། གནས་རིས་གང་དུ་སྐྱེས་ཀྱང་ཐམས་ཅད་སྡུག་བསྔལ་གྱི་རང་བཞིན། སྡུག་བསྔལ་གྱི་ཡོ་ལང༌། སྡུག་བསྔལ་གྱི་འཁྲུལ་འཁོར། དཔེར་ན། མེའི་འོབས་དང༌། དུག་སྦྲུལ་གྱི་ཚང་དང༌། སྲིན་པོའི་གླིང་དང༌། མཚོན་གྱི་དབལ་ལྟ་བུ་ཡིན་པའི་ཚུལ་ནི། མདོ་དྲན་པ་ཉེར་བཞག་ལས་ཀྱང༌།
སེམས་ཅན་དམྱལ་བ་དམྱལ་མེས་ཉམས། །ཡི་དྭགས་བཀྲེས་ཤིང་སྐོམ་པས་ཉམས། །དུད་འགྲོ་གཅིག་ལ་གཅིག་ཟས་ཉམས། །མི་དག་འཚོ་བ་ཐུང་བས་ཉམས། །ལྷ་དག་བག་མེད་པ་ཡིས་ཉམས། །ལྷ་མིན་འཐབ་ཅིང་རྩོད་པས་ཉམས། །འཁོར་བ་ཁབ་ཀྱི་རྩེ་ཙམ་ལ། །བདེ་བ་ནམ་ཡང་ཡོད་མ་ཡིན། །ཞེས་གསུངས་པ་དང༌། རྗེ་བཙུན་བྱམས་པ་མགོན་པོའི་ཞལ་ནས།
མི་གཙང་བ་ལ་དྲི་ཞིམ་མེད་བཞིན་འགྲོ་ལྔ་དག་ན་བདེ་བ་མེད། །ཅེས་གསུངས་པ་དང༌། དཔལ་མགོན་འཕགས་པ་ཀླུ་སྒྲུབ་ཀྱི་ཞལ་ནས།
འཁོར་བ་དེ་འདྲ་ལགས་པས་ལྷ་མི་དང༌། །དམྱལ་བ་ཡི་དྭགས་དུད་འགྲོ་རྣམས་དག་ཏུ། །སྐྱེ་བ་བཟང་པོ་མ་ལགས་སྐྱེ་བ་ནི། །གནོད་པ་དུ་མའི་སྣོད་གྱུར་ལགས་མཁྱེན་མཛོད། །ཅེས་གསུངས་པ་ལྟ་བུ་ཡིན།
གཉིས་པ་བྱེ་བྲག་སྡུག་བསྔལ་གྱི་སྡུག་བསྔལ་བཤད་པ་ལ། དེ་ཡང་སྡུག་བསྔལ་གྱི་སྡུག་བསྔལ་ཟེར་བ་དེ་གང་རེད་ཟེར་ན། སྤྱིར་དུ་འཁོར་བ་ཐམས་ཅད་སྡུག་བསྔལ་གྱི་རང་བཞིན་ཡིན་པའི་སྟེང་དུ། དམྱལ་བའི་སྡུག་བསྔལ་སོགས་སྡུག་བསྔལ་སྣོན་པ་མང་པོ་ཡོད་པ་ཡིན། དཔེར་ན། གང་ཟག་མཛེ་ནད་ཀྱིས་ཟིན་པའི་སྟེང་དུ་ཕོལ་མིག་ཐོན་པ་དང༌། ཕོལ་མིག་ཐོན་པས་མི་ཆོག་པར། ཕོལ་མིག་གི་སྟེང་དུ་འབྲས་སྨིན་པ་དང༌། དེ་བཞིན་དུ་ཕ་ཤི་བའི་སྟེང་དུ་མ་ཤི་བ་དང༌། མ་ཤི་བའི་སྟེང་དུ་བུ་དང་བུ་མོ་གཅེས་པ་ཤི་བ་དང༌། དེའི་སྟེང་དུ་ཁང་པ་མེས་ཚིག་པ་དང༌། དེའི་སྟེང་དུ་ཆུང་མ་དགྲས་ཕྲོགས་པ་ལྟ་བུ་སྟེ། མདོར་ན་སྡུག་བསྔལ་སྔ་མ་དེ་མ་སང་བའི་གོང་ནས་སྡུག་བསྔལ་ཕྱི་མ་ཞིག་གིས་བསྣན་ནས་འོང་བ་དེ་ལ་སྡུག་བསྔལ་གྱི་སྡུག་བསྔལ་ཟེར་བ་རེད། དེ་ལ་ཡང་འགྲོ་བ་རིགས་དྲུག་གི་སྡུག་བསྔལ་བཤད་པ་ལ་ས་བཅད་རྣམ་པ་དྲུག་ཙམ་ཞིག་ཡོད་པ་ལས། དང་པོ་དམྱལ་བའི་སྡུག་བསྔལ་བཤད་པ་དེ་ལ། ཚ་དམྱལ་བརྒྱད། གྲང་དམྱལ་བརྒྱད། ཉི་ཚེ་བ། ཉེ་འཁོར་བ་དང་བཅོ་བརྒྱད་ཡོད་པ་ལས། དང་པོ་ཚ་དམྱལ་བརྒྱད་ནི། མངོན་པ་མཛོད་ལས།
འདི་འོག་སྟོང་ཕྲག་ཉི་ཤུ་ན། །མནར་མེད་པའོ་དེ་ཙམ་མོ། །དེ་ཡི་སྟེང་ན་དམྱལ་བ་བདུན། །ཡང་སོས་ཐིག་ནག་བསྡུས་འཇོམས་དང༌། །ངུ་འབོད་ངུ་འབོད་ཆེན་པོ་དང༌། །ཚ་བ་རབ་ཚ་མནར་མེད་པའོ། །ཞེས་གསུངས་པ་ལྟར་དུ། སྤྱིར་ཚ་དམྱལ་བརྒྱད་པོ་དེ་དག་གི་གནས་ནི་འཛམ་བུ་གླིང་འདི་ཉིད་ཀྱི་འོག་ན། དཔག་ཚད་སྟོང་ཕྲག་ཉི་ཤུ་ན་དམྱལ་བ་མནར་མེད་པ་ཞེས་བྱ་བ་དེ་ཡོད། དེ་ལའང་མཐོ་དམན་དང་རྒྱ་ཁྱོན་དཔག་ཚད་སྟོང་ཕྲག་ཉི་ཤུ་ཙམ་ཡོད་པ་ཡིན། དེའི་སྟེང་ནས་དཔག་ཚད་སྟོང་ཕྲག་གཉིས་རེ་གཉིས་རེའི་ཁོངས་སུ། ཡང་སོས། ཐིག་ནག །བསྡུས་འཇོམས། ངུ་འབོད། ངུ་འབོད་ཆེན་པོ། ཚ་བ། རབ་ཏུ་ཚ་བ་དང་བཅས་ཏེ་རིམ་པ་བཞིན་དུ་མར་ཡོད་པ་ཡིན་ལ། དཔེར་ན། ཁང་པའི་ཐོག་སོ་སྟེང་འོག་རིམ་པ་བཞིན་དུ་བརྩེགས་ནས་ཡོད་པ་ལྟར་དུ་ཡང་སོས་དེ་ནི་སྟེང་མ་ཡིན་ལ། དེའི་འོག་ཏུ་ཐིག་ནག་སོགས་རིམ་པ་བཞིན་དུ་ཡོད། དེ་ལྟར་ཚ་དམྱལ་བརྒྱད་པོ་ཐམས་ཅད་ཀྱི་སྤྱི་ཁྱབ་ཀྱི་སྡུག་བསྔལ་ནི། འོག་ཐམས་ཅད་ལྕགས་སྲེག་གི་ས་གཞི་མེ་དམར་ལིང་ངེ་བ་ཡོད་པ། ལོགས་ཐམས་ཅད་ཀྱང་ལྕགས་སྲེག་གི་ར་བས་ཁོ་ར་ཁོར་ཡུག་ཏུ་བསྐོར་ནས་ཡོད་པ། སྟེང་ཐམས་ཅད་ཀྱང་རབ་ཏུ་འཁྲུགས་པའི་མེ་ལྕེ་མང་པོ་མེ་སྟག་ཚ་ཚ་ཕྱོགས་ཀུན་ཏུ་འཕྲོ་བ་དེ་ལྟ་བུའི་ནང་དུ་ཚུད་ནས། བདེ་བར་མངོན་པ་སྐད་ཅིག་ཙམ་ཡང་མེད་པ་ཡིན། དེའི་ནང་ནས་ཀྱང་དང་པོ་དམྱལ་བ་ཡང་སོས་པ་འདི་ཉིད་ཀྱི་སྡུག་བསྔལ་ནི། དེ་ཡང་དམྱལ་བ་ཡང་སོས་སུ་སྐྱེ་བར་འགྱུར་བའི་སེམས་ཅན། དཔེར་ན་འཇིག་རྟེན་འདིར་མི་ལུས་ཐོབ་ནས་དམ་པའི་ཆོས་མ་བསྒྲུབས། ནག་པོ་སྡིག་པ་མི་དགེ་བ་ལ་འཇོལ་ཉོག་ཏུ་སྤྱད་པའི་གང་ཟག་རྣམས་སྐྱེ་བ་འཕོས་ནས། བར་དོའི་འཕྲང་རིང་གི་མཐའ་ལ་འཁྱམས་ཏེ། ཡ་ང་བའི་གཡང་ས་གསུམ་དང༌། རྣམ་བྱང་གི་ལམ་ལྔ་དང༌། འཇིགས་པའི་སྒྲ་བཞི་ལ་སོགས་པ་འཁྲུལ་སྣང་ཚད་མེད་པའི་གནས་སྐབས་ཤིག་ན། ཤིན་ཏུ་གྲང་ངར་ཆེ་བའི་སྣང་བ་ཞིག་བྱུང་ནས། ཨ་ཙི་ང་འདི་འདྲས་གྲང་བ་ལ། ད་འདི་ལས་དྲོ་ཙམ་ཞིག་བྱུང་རོགས་བྱས་ན་ཅི་མ་རུང་སྙམ་པའི་བསིལ་འདོད་ཤུགས་དྲག་པོ་ཞིག་རྒྱུད་ལ་སྐྱེས་པ་དང་ཆབས་ཅིག །སྐད་ཅིག་དེ་ཉིད་ལ་དམྱལ་བ་ཡང་སོས་ཀྱི་ལྕགས་སྲེག་གི་ས་གཞི་མེ་རབ་ཏུ་འབར་བའི་སྟེང་དུ་རྫུས་ཏེ་སྐྱེ་འགྲོ་བ་ཡིན། དེར་སྐྱེས་ཏེ་སྡུག་བསྔལ་དེ་ཐེངས་དང་པོར་མྱོང་བའི་སྐབས་སུ། ཨ་ཙི་ད་ང་ནག་པོ་མི་དགེ་བ་སྤྱད་པའི་དབང་གིས་དམྱལ་བ་རུ་སྐྱེ་བ་ཞེས་བྱ་བ་དེ་འདི་ཡིན་པར་འདུག །ཅི་དྲག གང་དྲག །ད་འདི་ནས་ཐར་པའི་དུས་ཤིག་ནམ་ཡོང་སྙམ་ནས། ཞེད་སྣང་དང༌། དངངས་སྐྲག་བསམ་གྱིས་མི་ཁྱབ་པ་ཞིག་འབྱུང་བ་ཡིན། དེའི་སྐད་ཅིག་གཉིས་པ་ནས་བཟུང་སྟེ། དམྱལ་བའི་སྡུག་བསྔལ་འབའ་ཞིག་གི་དབང་དུ་སོང་བ་མ་གཏོགས། དེ་ལྟ་བུ་བསམ་པའི་ལོང་དང་ཁོམ་པ་ཙམ་ཡང་མེད། སྤྱིར་དུ་དམྱལ་བར་སྐྱེ་བ་དེ་ཞེ་སྡང་གིས་འཕངས་པ་ཤས་ཆེ་བས། དེའི་བྱེད་པ་རྒྱུ་མཐུན་ལ་བརྟེན་ནས། དམྱལ་བ་ཡང་སོས་པ་དེ་ཡང་ས་ཆ་དེའི་སྟེང་དུ་རིགས་མཐུན་པའི་དམྱལ་བའི་སེམས་ཅན་རྣམས་ཁ་བ་བུ་ཡུག་འཚུབས་པ་ཙམ་འདུས་ནས་ཡོད་པ་ཐམས་ཅད་ཀྱང༌། རང་བཞིན་གྱིས་གཅིག་གིས་གཅིག་ཕར་ཚུར་མཐོང་བའི་གནས་སྐབས་སུ། དགྲ་མི་ཤ་བོ་མཐོང་བ་ལྟར་དུ་ཞེ་སྡང་དྲག་པོ་སྐྱེས་ཤིང༌། ལས་ཀྱི་དབང་གིས་མདའ་དང་གྲི་དང་མདུང་ལ་སོགས་པ་མཚོན་ཆ་རྣམ་པ་སྣ་ཚོགས་པ་ཡང་འབད་རྩོལ་མེད་པར་རང་རང་སོ་སོའི་ལག་ཏུ་རང་བཞིན་གྱིས་བྱུང་ནས། དེ་དག་གཅིག་གིས་གཅིག་ལ་ཕར་ཚུར་རྒྱག་རེས་དང༌། སྣུན་རེས་སོགས་བསམ་གྱིས་མི་ཁྱབ་པའི་འཐབ་རྩོད་བྱས་པས། ལུས་དེ་ཡང་དུམ་བུ་དུམ་བུ་རུ་བཏུབ་སྟེ། དམྱལ་བའི་ས་གཞིའི་སྟེང་དུ་དམར་ཉོག་གེ་བ་ཞིག་སོང་བའི་སྐབས་སུ་རེ་ཞིག་ཤི། སླར་ཡང་ནམ་མཁའ་ནས་ཡང་སོས་པར་གྱུར་ཅིག་ཟེར་བའི་སྒྲ་ཞིག་བྱུང་བ་དང་ཆབས་ཅིག །ཤ་དང་རུས་པ་རྣམས་ཚུར་འབྱར་ནས་མིའི་རྣམ་པ་ལྟ་བུ་རུ་ཡར་ལངས། ཡང་སྔར་ལྟར་དུ་འཐབ། ཡང་ཤི། ཡང་སོས། ཡང་ཤི། ཡང་སོས་བྱས་ཏེ། མིའི་ཉིན་གང་གཅིག་ཙམ་གྱི་ཚད་ལ་དམྱལ་བ་ཡང་སོས་པ་དེ། ཤི་ཐེངས་བརྒྱ་རེ་དང༌། སོས་ཐེངས་བརྒྱ་རེ་བྱེད་པ་ཡིན་གསུངས། དེའི་ཕྱིར་ན་དམྱལ་བ་ཡང་སོས་པ་ཞེས་བྱ་བ་ཡིན་ནོ། །ཚེ་ཚད་ནི། མངོན་པར།
ཡང་སོས་ལ་སོགས་དྲུག་རིམ་བཞིན། །འདོད་ལྷའི་ཚེ་དང་ཉིན་ཞག་མཉམ། །རབ་ཏུ་ཚ་བ་བར་བསྐལ་ཕྱེད། །མནར་མེད་པ་ལ་བར་བསྐལ་གཅིག་གོ།ཞེས་གསུངས་པ་ལྟར་དུ། ཡང་སོས་ཀྱི་ཚེ་ཚད་ཀྱང༌། དཔེར་ན་ང་རང་ཚོ་མིའི་ལོ་ལྔ་བཅུ་ཐམ་པ་ལ། ལྷ་རྒྱལ་ཆེན་རིས་བཞིའི་ཞག་གཅིག །དེའི་ཞག་སུམ་ཅུ་ལ་ཟླ་བ༑ ཟླ་བ་བཅུ་གཉིས་ལ་ལོར་བརྩིས་པའི་ལྷ་རྒྱལ་ཆེན་རིས་བཞིས་རང་ལོ་ལྔ་བརྒྱ་ཐོབ་པ་དེ། དམྱལ་བ་ཡང་སོས་པའི་ཞག་གཅིག།དེའི་ཞག་སུམ་ཅུ་ལ་ཟླ་བ། ཟླ་བ་བཅུ་གཉིས་ལ་ལོར་བརྩིས་པའི་རང་ལོ་ལྔ་བརྒྱ་ཐམ་པ་ཐོབ་པ་ཡིན་གསུངས།
གཉིས་པ་ཐིག་ནག་གི་སྡུག་བསྔལ་ནི། དེར་སྐྱེས་པའི་སེམས་ཅན་དེ་དག་ཐམས་ཅད་ཀྱང༌། སྤྱིར་ཡང་སོས་ལ་སྡུག་བསྔལ་ཇི་སྙེད་ཅིག་ཡོད་པ་གཞིར་བཞག་གི་སྟེང་དུ། ལྕགས་སྲེག་གི་ས་གཞི་མེ་འབར་བ་དབལ་ཚ་བའི་སྟེང༌། དམྱལ་བའི་སེམས་ཅན་ཁ་བ་བུ་ཡུག་འཚུབ་པ་ལྟར་དུ་ཡོད་པ་ཐམས་ཅད་ཚུར་འདུས་ནས། དམྱལ་བའི་ལས་མཁན་རྣམས་ཀྱིས། ནགས་ཁྲོད་དུ་ཤིང་མཁན་གྱིས་ཤིང་ལ་བྱ་བ་བྱེད་པ་བཞིན་དུ་ལུས་ལ་ཐིག་ནག་པོ་བཞི། བརྒྱད། བཅུ་དྲུག །སུམ་ཅུ་སོ་གཉིས་སོགས་གྲངས་མེད་པའི་བར་དུ་བཏབ་ནས། ཡ་གི་མགོ་ནས་མར་ཐིག་ཇི་ལྟར་བཏབ་པ་དང་མཚུངས་པར་ལྕགས་ཀྱི་སོག་ལེ་རབ་ཏུ་མེ་འབར་བ་དག་གིས་འདྲ་བར་བྱེད་པ་དང༌། ཕྱོགས་རེ་དྲས་རིམ་བཞིན་དུ་ཕྱོགས་རེ་ནས་འབྱར་ནས་འོང་བ་སྟེ། ཇི་ཙམ་དྲས་ཀྱང་དེ་བཞིན་འབྱར་ཡོང་བ་ཡིན། དེ་བཞིན་དུ་ལྕགས་ཀྱི་སྟ་རེས་མགོ་ནས་མར་གཏུབ་པ་དང༌། སྟེའུས་གཞོག་པ་དང༌། དེ་ལ་སོགས་པའི་མནར་གཅོད་འདི་བྱེད་དང་འདི་མི་བྱེད་པ་བྱ་བ་མེད་པར་བསམ་གྱིས་མི་ཁྱབ་པས་མནར་བར་བྱེད་པ་དེ་ལ་ཐིག་ནག་ཅེས་བྱ་བ་ཡིན་ལ། ཚེ་ཚད་ནི། མི་ལོ་བརྒྱ་ཐམ་པ་ལ་ལྷ་སུམ་ཅུ་རྩ་གསུམ་གྱི་ཞག་གཅིག དེའི་ཞག་སུམ་ཅུ་ལ་ཟླ་བ། ཟླ་བ་བཅུ་གཉིས་ལ་ལོར་བརྩིས་པའི་རང་ལོ་སྟོང་ཕྲག་གཅིག་ལྷ་སུམ་ཅུ་རྩ་གསུམ་གྱིས་ཐོབ་པ་དེ་ལ། དམྱལ་བ་ཐིག་ནག་པའི་ཞག་གཅིག །དེའི་ཞག་སུམ་ཅུ་ལ་ཟླ་བ༑ ཟླ་བ་བཅུ་གཉིས་ལ་ལོར་བརྩིས་པའི་རང་ལོ་སྟོང་གཅིག་དམྱལ་བ་ཐིག་ནག་པས་ཐོབ་པ་ཡིན་གསུངས།
གསུམ་པ་བསྡུས་འཇོམས་ནི། དེ་ཡང་གོང་གི་ཡང་སོས་དང་ཐིག་ནག་གི་སྡུག་བསྔལ་ཇི་སྙེད་ཅིག་ཡོད་པ་དེ་གཞིར་བཞག་གི་སྟེང་དུ། དེར་སྐྱེས་པའི་སེམས་ཅན་རྣམས་ལྕགས་ཀྱི་གཏུན་ཆེན་པོ་ཡུལ་ལྗོངས་ཙམ་པ་རེའི་ནང་དུ་བཅུག་ནས། ལྕགས་ཀྱི་ཐོ་ལུམ་མེ་འབར་བ་དག་དམྱལ་བའི་སྲུང་མ་སྟོབས་ཤུགས་དང་ལྡན་པ་རྣམས་ཀྱིས་ཀླད་ལ་བསྐོར་ནས་རྡུང་བའི་སྐབས་སུ། དམྱལ་བའི་སེམས་ཅན་དེ་དག་ཐམས་ཅད་ནི་ངུ་ཅོ་དི་རེ་བའི་ངང་དུ་ཏིལ་རྡུང་བ་བཞིན་དུ་གྱུར་ནས་ཤི། ཡང་ཐོ་བ་དེ་ཡར་བཏེག་པའི་གནས་སྐབས་སུ་སྔར་ལྟར་དུ་སོས་ཏེ། དེ་ལྟ་བུར་ཡང་དང་ཡང་དུ་རྡུང་བར་བྱེད་པ་དང༌། དེ་བཞིན་དུ་ལྕགས་ཀྱི་ཨན་དར་གྱི་སྟེང་དུ། རྒྱ་ཐུག་འཚིར་བ་བཞིན་དུ་ཡང་དང་ཡང་དུ་འཚིར་བར་བྱེད་པ་དང༌། དེ་བཞིན་ལྕགས་ཀྱི་འཁྲུལ་འཁོར་ལྟ་བུའི་ནང་དུ་འཐག་པར་བྱེད་པ་དང༌། མདོར་ན་འདི་བྱེད་དང་འདི་མི་བྱེད་མེད་པའི་མནར་གཅོད་དཔག་ཏུ་མེད་པ་མྱོང་བ་དང༌། མ་ཟད་འཇིག་རྟེན་འདིར་ཤན་པའམ། ཁྱི་ར་བ་ལ་སོགས་པ་དེ་འདྲས་སེམས་ཅན་མང་པོའི་སྲོག་ལ་གནོད་པ་བྱས་པ་དེ་ཚོའི་གྲས་ནི། གཡས་དང་གཡོན་ནས་ལྕགས་ཀྱི་རི་ལ་ཤ་བ་དང༌། རྒོ་བ་དང༌། གནའ་བ་དང༌། འབྲི་དང༌། གཡག་དང༌། གླང་གོག་དང༌། མ་ཧེ་ལ་སོགས་པའི་མགོ་བརྙན་ཅན་རྣམ་པ་སྣ་ཚོགས་པས་རྡུང་ཁ་བཀྱེས་པའི་བར་དུ་དེ་དག་ཐམས་ཅད་ཚུད་ནས་རེ་རེ་བརྡབས་འོང་བའི་སྐབས་སུ། སྒོ་ང་བྲག་བར་དུ་བཅག་པ་ལྟར་དུ་ཕྱེ་མ་དང་རྡུལ་ཕྲན་ཙམ་དུ་བྱས་ནས་རླག་པར་བྱེད་པ་དང༌། ཡང་རི་དེ་དག་སོ་སོར་བྱེ་འགྲོ་བའི་གནས་སྐབས་ན། ཡང་དྲན་སོས་ནས་སྔར་ལྟར་དུ་ཡར་སོས། ཡང་དེ་བཞིན་དུ་ཚུར་རྡུང་བར་བྱེད་པ་ལ་སོགས་པ་མྱོང་བ་ནི། དམྱལ་བ་བསྡུས་འཇོམས་པ་ཞེས་བྱ་བ་ཡིན། དེའི་ཚེ་ཚད་ནི། མི་ལོ་ཉིས་བརྒྱ་ཐམ་པ་ལ། ལྷ་འཐབ་བྲལ་གྱི་ཞག་གཅིག །དེའི་ཞག་སུམ་ཅུ་ལ་ཟླ་བ། ཟླ་བ་བཅུ་གཉིས་ལ་ལོར་བརྩིས་པའི་རང་ལོ་ཉིས་སྟོང་ཐོབ་པ་དེ། དམྱལ་བ་བསྡུས་འཇོམས་པའི་ཞག་གཅིག །དེའི་ཞག་སུམ་ཅུ་ལ་ཟླ་བ། ཟླ་བ་བཅུ་གཉིས་ལ་ལོར་བརྩིས་པའི་རང་ལོ་ཉིས་སྟོང་གི་བར་དུ་སྡུག་བསྔལ་དེ་ལྟ་བུ་མྱོང་དགོས་པ་ཡིན་གསུངས།
བཞི་པ་དམྱལ་བ་ངུ་འབོད་ནི། ད་ལྟར་གོང་གི་སྡུག་བསྔལ་ཇི་ལྟར་ཡོད་པ་གཞིར་བཞག་གི་སྟེང་དུ། དེར་སྐྱེས་པའི་སེམས་ཅན་དེ་དག་ཐམས་ཅད་ནི། ལྕགས་སྲེག་གི་ས་གཞི་མེ་འབར་བའི་སྟེང་ལྕགས་ཀྱི་ཁང་པ་སྒོ་མེད་པ། བསམ་གྱིས་མི་ཁྱབ་པའི་ཆེན་པོ་དང་མང་པོ་ཡོད་པའི་དྲུང་དུ་ལས་ཀྱིས་བསླེབས་ཏེ། རང་དབང་མེད་པར་ལྕགས་ཁང་སྒོ་མེད་ཀྱི་ནང་དུ་ཚུད། དེ་ཡང་སྟེང་འོག་བར་གསུམ་ཐམས་ཅད་ཀྱང་ལྕགས་སྲེག་གི་རང་བཞིན་ཤིན་ཏུ་ནས་ཀྱང་དབལ་ཚ་བ་ཡོད་པ། ད་འདི་ནས་ཐར་བའི་དུས་ཤིག་ནམ་འོང་ངམ། ད་འདི་ནས་ཐར་བའི་དུས་ནམ་ཡང་ཡོད་ཀྱི་མ་རེད་བསམས་ནས་ངུ་འབོད་ལྷང་ངེ་བའི་ངང་དུ་གནས་པ་དང༌། མཚམས་མཚམས་ལ་མེ་སྒོ་འདྲ་བོ་ཅུང་ཟད་བྱེ་བའི་གནས་སྐབས་སུ། འདི་ནས་བྲོས་དགོས་སྙམ་ནའང༌། དེ་མ་ཐག་ཏུ་ལྕགས་ཀྱི་ཐོ་ལུམ་མེ་རབ་ཏུ་འབར་བ་དག་གིས་མགོ་ལ་སྣུན་པ་སོགས་བྱས་ནས་བྲོས་པ་དང་ཐར་པའི་དུས་སྐབས་མེད་པར་སྡུག་བསྔལ་ཚད་མེད་པ་མྱོང་བ་ཡིན། དེའི་ཚེ་ཚད་ནི། མི་ལོ་བཞི་བརྒྱ་ཐམ་པ་ལ༑ ལྷ་དགའ་ལྡན་གྱི་ཞག་གཅིག །དེའི་ཞག་སུམ་ཅུ་ལ་ཟླ་བ། ཟླ་བ་བཅུ་གཉིས་ལ་ལོར་བརྩིས་པའི་རང་ལོ་བཞི་སྟོང་ཐུབ་པ་དེ་ཉིད། དམྱལ་བ་ངུ་འབོད་ཀྱི་ཞག་གཅིག །དེའི་ཞག་སུམ་ཅུ་ལ་ཟླ་བ། ཟླ་བ་བཅུ་གཉིས་ལ་ལོར་བརྩིས་པའི་རང་ལོ་བཞི་སྟོང་གི་བར་དུ་སྡུག་བསྔལ་མྱོང་དགོས་པ་ཡིན་གསུངས།
ལྔ་པ་དམྱལ་བ་ངུ་འབོད་ཆེན་པོ་ནི། དམྱལ་བ་གོང་མའི་སྡུག་བསྔལ་ཇི་ཙམ་ཡོད་པ་གཞིར་བཞག་གི་སྟེང་དུ། དེར་སྐྱེས་པའི་སེམས་ཅན་དེ་རྣམས་ལ་ནི། ལྕགས་ཀྱི་ཁང་པ་སྒོ་མེད་པ་ཉིས་རིམ་གྱི་ནང་དུ་ཚུད་ནས། ལྕགས་ཁང་ནང་མ་ལས་ཐར་ན་ཡང་ཕྱི་མ་ལས་ནམ་ཡང་ཐར་གྱི་མ་རེད་བསམས་ནས། སྔར་ལས་ཀྱང་སྡུག་བསྔལ་དང་ངུ་འབོད་ཆེས་ཆེར་ཆེ་བས། དམྱལ་བ་ངུ་འབོད་ཆེན་པོ་ཞེས་བྱ་བ་ཡིན། དེའི་ཚེ་ཚད་ནི། མི་ལོ་བརྒྱད་བརྒྱ་ཐམ་པ་ལ། འཕྲུལ་དགའི་ཞག་གཅིག །དེའི་ཞག་སུམ་ཅུ་ལ་ཟླ་བ། ཟླ་བ་བཅུ་གཉིས་ལ་ལོར་བརྩིས་པའི་རང་ལོ་བརྒྱད་སྟོང་ཐུབ་པ་དེ། དམྱལ་བ་ངུ་འབོད་ཆེན་པོའི་ཞག་གཅིག །དེའི་ཞག་སུམ་ཅུ་ལ་ཟླ་བ། ཟླ་བ་བཅུ་གཉིས་ལ་ལོར་བརྩིས་པའི་རང་ལོ་བརྒྱད་སྟོང་གི་བར་དུ་སྡུག་བསྔལ་མྱོང་དགོས་པ་ཡིན་གསུངས།
དྲུག་པ་དམྱལ་བ་ཚ་བ་ནི། དམྱལ་བ་གོང་མ་ལ་སྡུག་བསྔལ་ཇི་ཙམ་ཡོད་པ་གཞིར་བཞག་གི་སྟེང་དུ། དེར་སྐྱེས་པའི་སེམས་ཅན་དེ་དག་ཐམས་ཅད་ཀྱང་ལྕགས་སྲེག་གི་ས་གཞི་མེ་འབར་བའི་སྟེང༌། ལྕགས་ཀྱི་ཟངས་མོ་ཆེ་མང་པོ་བཙུགས་ནས། དེ་དག་གི་ནང་དུ་འགྱུར་བྱེད་ཀྱི་ཁྲོ་ཆུ་ཁོལ་མ་རབ་ཏུ་དབལ་ཚ་བ་བླུགས། དེར་དམྱལ་བའི་སེམས་ཅན་རྣམས་བཅུག་སྟེ། འབྲས་བཞིན་དུ་འཚོད་པར་བྱེད་པ་དང༌། མགོ་ཏོག་ཙམ་ཡར་སྟེང་ལ་ཐོན་པའི་སྐབས། དམྱལ་བའི་སྲུང་མ་དེ་དག་གིས་ལྕགས་ཀྱི་སྐམ་པས་མགོ་བོ་ནས་བཟུང་སྟེ། ཐོ་ལུམ་མེ་འབར་བ་དག་གིས་རྡུང་ཞིག་རྡེག་པར་བྱེད་པ་ལ་སོགས་པ་དེ་ལྟ་བུའི་སྡུག་བསྔལ་ཚད་མེད་པ་མྱོང་བ་ཡིན། དེའི་ཚེ་ཚད་ནི། མི་ལོ་ཆིག་སྟོང་དྲུག་བརྒྱ་ལ། ལྷ་གཞན་འཕྲུལ་དབང་བྱེད་ཀྱི་ཞག་གཅིག །དེའི་ཞག་སུམ་ཅུ་ལ་ཟླ་བ། ཟླ་བ་བཅུ་གཉིས་ལ་ལོར་བརྩིས་པའི་རང་ལོ་ཆིག་ཁྲི་དྲུག་སྟོང་ཐོབ་པ་དེ་ཉིད། དམྱལ་བ་ཚ་བའི་ཞག་གཅིག །དེའི་ཞག་སུམ་ཅུ་ལ་ཟླ་བ། ཟླ་བ་བཅུ་གཉིས་ལ་ལོར་བརྩིས་པའི་རང་ལོ་ཆིག་ཁྲི་དྲུག་སྟོང་གི་བར་དུ་སྡུག་བསྔལ་མྱོང་དགོས་པ་ཡིན། དམྱལ་བ་དེ་དག་གི་ཚེ་ཚད་ཚང་མ་མི་ལོ་ལ་གྲངས་ཚད་ཕབ་ནས། བྱེ་བ་ཕྲག་འབུམ་སོགས་ནི་གཞན་དུ་གསལ་བ་ཡིན་གསུངས།
བདུན་པ་དམྱལ་བ་རབ་ཏུ་ཚ་བ་ནི། དེ་ཡང་དམྱལ་བ་གོང་མ་ལ་སྡུག་བསྔལ་ཇི་སྙེད་ཅིག་ཡོད་པ་གཞིར་བཞག་གི་སྟེང་དུ། དེར་སྐྱེས་པའི་སེམས་ཅན་དེ་རྣམས་ཐམས་ཅད་ནི་ལྕགས་ཀྱི་འགྱུར་བྱེད་ཀྱི་ཆུ་ཁོལ་མའི་ནང་དུ་འཚོད་པ་དང༌། ལྕགས་ཀྱི་སྣམ་བུ་རིང་པོ་དེ་འདྲས། མ་གི་རྐང་མཐིལ་ནས་ཡ་གི་མགོའི་བར་དུ་དཀྲི་བར་བྱེད་པ་དང༌། ལྕགས་ཀྱི་ཐུར་མ་རྩེ་གསུམ་པ་མེ་རབ་ཏུ་འབར་བས། རྐང་མཐིལ་གཉིས་དང༌། འོག་སྒོ་ནས་ཡར་བཙུད་ནས་ཕྲག་པ་གཉིས་དང་སྤྱི་བོ་ནས་ཡར་ཐལ་མར་དུ་ཕུག་པའི་སྐབས་སུ། མིག་དང༌། རྣ་བ་དང༌། ཁ་ལ་སོགས་པ་དབང་པོའི་སྒོ་ནས་ཀྱང་མེ་ལྕེ་དམར་ལྷེབ་ལྷེབ་ཐོན་འོང་བ་དང༌། ཡང་མར་བཏོན་འོང་བའི་གནས་སྐབས་སུ་སྔར་བཞིན་དུ་སོས་པ་དང༌། ཡང་ཡར་བཙུད་པའི་གནས་སྐབས་ན་སྔར་བཞིན་དུ་སྡུག་བསྔལ་མྱོང་བ་ལ་སོགས་པ་དེ་ལྟ་བུའི་སྡུག་བསྔལ་ཚད་མེད་པ་ཡོད་པ་ཡིན། དེའི་ཚེ་ཚད་ནི། བར་གྱི་བསྐལ་པའི་ཕྱེད་ཙམ་ཐོབ་པ་ཡིན་གསུངས། བརྒྱད་པ་དམྱལ་བ་མནར་མེད་ནི། དེ་ཡང་དམྱལ་བ་གོང་མ་ལ་སྡུག་བསྔལ་ཇི་ཙམ་ཡོད་པ་དེ་དམྱལ་བ་མནར་མེད་པ་ཡོད་པར་གཞིར་བཞག་གི་སྟེང་དུ། དེའི་བྱེ་བྲག་གི་སྡུག་བསྔལ་ནི། དེར་སྐྱེས་པའི་སེམས་ཅན་དེ་དག་ཐམས་ཅད་ལས་ཀྱི་དབང་གིས་ལུས་ཀྱང་ཤིན་ཏུ་ནས་ཀྱང་ཆེན་པོ་དཔག་ཚད་ལྔ་ཙམ་ཡོད་པ་དང༌། སྟེང་འོག་སོགས་ཕྱོགས་ཀུན་ནས་རྡོ་སོལ་གྱི་མེ་ལྟ་བུ་ཤིན་ཏུ་ངར་ཞིང་རྩུབ་པའི་མེ་མང་པོ་འུར་འུར་གྱིས་འབར་བའི་ནང་དུ། དམྱལ་བ་མནར་མེད་ཀྱི་ལུས་དེ་དང་མེ་དེ་གཉིས་དབྱེར་མེད་དུ་འདྲེས་པ། དཔེར་ན་རས་སྡོང་དང་མར་མེ་དབྱེར་མེད་དུ་འདྲེས་པ་ནང་བཞིན་གྱུར་ནས། ལུས་ཀྱང་མི་མངོན་པར་མེའི་ནང་སེམས་ཀྱི་རྒྱུན་བརྟེན་པ་ཙམ་ལ་ཚ་ཟུག །ན་ཟུག་བཟོད་དུ་མེད་པ་དེ་ལྟ་བུའི་ངང་དུ་གནས་པ་དང༌། གཞན་ཡང་ལྕགས་སྲེག་གི་ས་གཞིའི་སྟེང་དུ་ལྕགས་སྲེག་གི་དུམ་བུ་རི་ཙམ་ལྟ་བུ་ཚད་མེད་པ་ཕུང་པོ་རུ་སྤུངས་ཤིང༌། ལས་མཁན་སྟག་གི་མགོ་ཅན་དང༌། གཟིག་གི་མགོ་ཅན་ལ་སོགས་པ་ཐམས་ཅད་ཀྱིས་གཡས་གཡོན་ནས་སྦུད་པ་བུས་ཏེ། མེ་དམར་འུར་འུར་བྱེད་པའི་ནང་དུ་དམྱལ་བའི་སེམས་ཅན་ཚད་མེད་པ་རྣམས་བཅུག་ནས་རབ་ཏུ་བསྲེགས་པར་བྱས་པས། ལུས་དང་མེ་གཉིས་དབྱེར་མེད་དུ་འདྲེས་ཤིང་ལུས་མངོན་ཡང་མི་མངོན་པ་དང༌། ད་འདི་ནས་ཐར་བའི་དུས་ཤིག་ནམ་འོང་བསམ་ནའང་ཐར་པའི་དུས་མེད། ཅི་སྟེ་མེ་སྒོ་ཅུང་ཟད་ཙམ་རེ་བྱེ་ནས་ཕྱི་རུ་ཐོན་པའི་སྣང་བ་ཤར་ན་ཡང༌། ཐོན་མ་ཐག་ཏུ་དམྱལ་བའི་སྲུང་མ་དེ་དག་གིས་མདའ་བོ་ཆེ་དང༌། མདུང་དང༌། ཐོ་བ་དང༌། དབྱུག་པ་ལ་སོགས་པ་བསྣུན་ནས། ཡང་སྔར་བས་ཀྱང་སྡུག་བསྔལ་ཆེས་ཆེ་བ་ཞིག་བྱུང་ནས། བསྐྱར་དུ་ནང་ལ་བྲོས་ཏེ་མེ་སོལ་གྱི་ནང་དུ་སྡོད་དགོས་པ་ལ་སོགས་པ་དེ་ལྟ་བུའི་སྡུག་བསྔལ་དཔག་ཏུ་མེད་པ་འབྱུང་བ་ཡིན། དེ་ལྟར་དམྱལ་བ་མནར་མེད་པ་དེར་སྐྱེ་བའི་རྒྱུ་ནི། སྤྱིར་དུ་ཚེ་འདིར་མཚམས་མེད་པ་ལྔ་བྱས་པ་དང༌། ཁྱད་པར་དུ་གསང་སྔགས་རྡོ་རྗེ་ཐེག་པའི་སྒོར་ཞུགས་ནས། རང་གི་བླ་མ་རྡོ་རྗེ་སློབ་དཔོན་དེ་ལ་གཏིང་ནས་ལོག་ལྟ་སྐྱེས་ཏེ། སྐུར་པ་བཏབ་པ་སོགས་ཀྱི་རྣམ་སྨིན་གྱིས་དམྱལ་བ་མནར་མེད་དེར་སྐྱེ་བ་མ་གཏོགས། ལས་གཞན་རྣམས་ཀྱིས་དེར་སྐྱེ་མི་ཐུབ་པ་ལྟ་བུ་ཡིན། སྡུག་བསྔལ་དེ་ལས་ལྷག་པར་མནར་རྒྱུ་རང་མེད་པས་ན། མིང་ལའང་མནར་མེད་ཅེས་བྱ་བ་ཡིན། ཚེ་ཚད་ཀྱང་བར་གྱི་བསྐལ་པ་གཅིག་གི་བར་དུ་སྡུག་བསྔལ་དེ་ལྟ་བུ་མྱོང་དགོས་པ་ཡིན་གསུངས།
དམྱལ་བ་ཚ་དམྱལ་གྱི་མེའི་ཚ་ཚད་ཀྱི་ཁྱད་པར་ཡང༌། ང་རང་ཚོ་འཇིག་རྟེན་གྱི་རྩྭ་ཤིང་ཕལ་བའི་མེ་བདུན་འགྱུར་ལས། ཤིང་ཚེར་མ་ཅན་གྱི་མེ་ཚ། ཤིང་ཚེར་མ་ཅན་གྱི་མེ་བདུན་འགྱུར་ལས། རྒྱ་སྐྱེགས་ཀྱི་མེ་ཚ། རྒྱ་སྐྱེགས་ཀྱི་མེ་བདུན་འགྱུར་ལས། རྡོ་སོལ་གྱི་མེ་ཚ། རྡོ་སོལ་གྱི་མེ་བདུན་འགྱུར་ལས། འཇིག་དུས་ཀྱི་མེ་ཚ། འཇིག་དུས་ཀྱི་མེ་བདུན་འགྱུར་ལས་ཀྱང༌། དམྱལ་བ་ཡང་སོས་ཀྱི་མེ་ཚ་བ་ཡིན། དམྱལ་བ་ཡང་སོས་ཀྱི་མེ་ལས་ཀྱང་ཐིག་ནག །དེ་ལས་བསྡུས་འཇོམས་སོགས་དེ་དག་གི་མེའི་ཚ་ཁྱད་ཀྱང་རིམ་པ་དེ་ལྟ་བུ་ཡོད་པ་ཡིན། དཔེར་ན་དམྱལ་བ་ཡང་སོས་པའི་མེའི་ཚ་བའི་ཁྱད་པར་ལ་ལྟོས་ན། ང་རང་ཚོ་འཇིག་རྟེན་མིའི་མེ་ནི་ཤིན་ཏུ་ནས་ཀྱང་བསིལ་བ་ཡིན་པས། འཇིག་རྟེན་མིའི་མེ་ཕུང་ཆེན་པོ་ཞིག་དམྱལ་བ་ཡང་སོས་པ་ལ་མར་ལྷུང་བ་ཡིན་ན། དེ་ལ་ཤིན་ཏུ་ནས་ཀྱང་བདེ་བ༑ ཁ་བ་བབས་པ་ནང་བཞིན་གྲང་སིལ་བྱེད་པ་ཞིག་མ་གཏོགས། ཚ་བའི་རྩིས་ཙམ་ཡང་མེད་པ་ཡིན་པས། དེའི་ཕྱིར་ན་དམྱལ་བ་དེ་དག་ཐམས་ཅད་ཀྱི་མེའི་ཚ་དྲོད་ཀྱི་ཁྱད་པར་ལ་ལྟོས་ནའང་སྡུག་བསྔལ་ཆེན་པོ་དེ་ལྟ་བུ་འབྱུང་བ་ཡིན་གསུངས། དེ་ལྟར་དམྱལ་བ་དེ་དག་ཐམས་ཅད་ཀྱི་ཕྱོགས་ཕྱོགས་དང༌། མཚམས་མཚམས་དེ་དག་ལ་འཁོར་ལྷག་པ་བཅུ་དྲུག་ཡོད་པ་སྟེ། དེ་ཡང༌།
བརྒྱད་པོ་ཀུན་ལ་ལྷག་བཅུ་དྲུག །མེ་མ་མུར་དང་རོ་མྱགས་འདམ། །སྤུ་གྲིའི་ལམ་སོགས་ཆུ་བོ་ཡིན། །ཞེས་གསུངས་པ་དང༌། སོགས་ཁོངས་ནས། རལ་གྲི་ལོ་མའི་ནགས་ཚལ། ཤལ་མ་ལིའི་སྡོང་པོ། སྤུ་གྲིས་གཏམས་པའི་ལམ་དང་གསུམ་པོ་མཚོན་ཆའི་གནོད་པ་ཡིན་པས་གཅིག་ཏུ་བསྡོམས་སོ། །ཞེས་གཞུང་འདི་ལྟར་གོ་བ་བླངས་པ་ཡིན་ན། དམྱལ་བ་ཡང་སོས་སོགས་ཚ་དམྱལ་བརྒྱད་པོ་དེ་དག་ཀུན་ལ་འཁོར་ལྷག་པ་བཅུ་དྲུག་རེ་ཡོད་པར་བཤད་པ་ལྟ་བུ་དང༌། ཕྱོགས་བཞི་རེ་རེ་ལའང་མེ་མ་མུར་གྱི་འོབས་དང་གཅིག །རོ་མྱགས་ཀྱི་འདམ་དང་གཉིས། སྤུ་གྲི་སོགས་མཚོན་ཆའི་གནོད་པ་ཐམས་ཅད་གཅིག་ཏུ་བྱས་པ་དང་གསུམ། ཐལ་ཚན་གྱི་ཆུ་བོ་དང་བཞི་ཡོད་པ་ལྟ་བུ་བཤད་པ་རེད། ཡིན་ན་ཡང་ཀུན་བཟང་བླ་མའི་ཞལ་ལུང་གི་དགོངས་པ་ལྟར་དུ་བྱས་ན། དམྱལ་བ་མནར་མེད་པའི་ཕྱོགས་བཞི་རེ་རེ་ན། མེ་མ་མུར་གྱི་འོབས། རོ་མྱགས་ཀྱི་འདམ། མཚོན་ཆའི་ཐང༌། རལ་གྲི་ལོ་མའི་ནགས་ཚལ་ཡོད་པ་དང༌། ཤལ་མ་ལིའི་སྡོང་པོ་དེ། དམྱལ་བ་མནར་མེད་པའི་ཤར་ལྷོ་ན་གཅིག །ལྷོ་ནུབ་ལ་གཅིག །ནུབ་བྱང་ལ་གཅིག །བྱང་ཤར་ལ་གཅིག་ཡོད་པར་བཤད་ཡོད་པས། དེ་ཚོ་ཐམས་ཅད་ནི་སེམས་ཅན་སོ་སོའི་ལས་ཀྱི་འཆར་ཚུལ་ཡིན་པ་ལ་བརྟེན་ནས། གཞུང་སོ་སོའི་དགོངས་པ་ལྟར་དུ་མཐུན་པ་རེད། མཐའ་གཅིག་ཏུ་གཅིག་ནས་བཤད་པ་ལྟར་དུ་དེ་བཞིན་འདི་ན་འདུག་ཟེར་ནས་གྲུབ་པ་གང་ཡང་མེད་རེད། དཔེར་ན་ཆུ་གཅིག་གི་འགྲམ་དུ་འགྲོ་བ་རིགས་དྲུག་གི་སེམས་ཅན་ཐམས་ཅད་ཀྱིས་མཐོང་ཚུལ་རེ་རེ་ཡོད་པ་ལྟར་དུ་ཡིན་པས། ཕྱི་རོལ་གྱི་སྣང་བ་འདི་ཐམས་ཅད་རྟག་བརྟན་བདེན་པས་གྲུབ་པ་གང་ཡང་མེད། དེའི་ཕྱིར་ན་མཐའ་གཅིག་ཏུ་གཏན་གཏན་འདི་ཡིན་ཟེར་ནས་ཨུ་ཚུགས་བརྒྱབ་ས་མེད་པ་རེད། འོན་ཀྱང་དམྱལ་བ་མནར་མེད་པའི་ཕྱོགས་བཞི་ན་ཡོད་པའི་དབང་དུ་བཏང་ན༑ དམྱལ་བ་མནར་མེད་པ་དེར་སྡུག་བསྔལ་ཡུན་རིང་པོར་མནར་བའི་སེམས་ཅན་གང་དག །ནམ་ཞིག་དམྱལ་བའི་ཚེ་ཚད་དེ་ཐིམ་ནས་བཙོན་པ་བཙོན་ཁང་ནས་ཐར་བ་ལྟར་དུ་ཕར་ཐོན་པའི་གནས་སྐབས་སུ། ཐག་རིང་པོ་ཞིག་ན་གྲིབ་མ་ནག་ངོམ་མེ་བ་ལྟ་བུ་ཞིག་འདུག་བསམས་ནས། དགའ་བས་ཀུན་ནས་བསླངས་ཏེ་དེར་ཕྱིན་པའི་སྐབས། མེ་མ་མུར་གྱི་འོབས་དང་ཐུག །དེར་རང་དབང་མེད་པར་ཐེབས་ནས། རྐང་པ་ནས་པུས་མོའི་བར་དུ་ནུབ། པུས་མོ་ནས་བརླ་བར་དུ་ནུབ། དེ་ནས་ཀྱང་སྐེད་པ། དེ་ནས་ཀྱང་མཇིང་པ། དེ་ནས་མགོ་དང་བཅས་པ་མར་ནུབ་ནས། དཔེར་ན་ཨ་ལུ་མེའི་ནང་དུ་བསྲེགས་པ་ལྟར་བསྲེགས་ནས། ལུས་དང་མེ་དབྱེར་མེད་ཀྱི་ཐོག་ནས་ན་ཟུག་དང༌། ཚ་ཟུག་བསམ་གྱིས་མི་ཁྱབ་པར་ལོ་གྲངས་མང་པོའི་བར་དུ་དེ་ལྟ་བུའི་སྡུག་བསྔལ་མྱོང་དགོས་པ་དང༌།
དེ་ནས་ནམ་ཞིག་ཚེ་ཚད་དེ་ཐིམ་ནས་ཐར་བའི་གནས་སྐབས་ཤིག་བྱུང་བ་ཡིན་ན། དེ་ནས་ཕར་ཕྱིན་པ་དང་རོ་མྱགས་ཀྱི་འདམ་དང་ཐུག །དེ་ཡང་ཐག་རིང་པོ་ནས་ཆུ་བོ་ཆེན་པོ་ཞིག་འདུག་གོ་བསམས་ནས། སྔར་བསྐལ་པའི་བར་དུ་ཆུ་མིག་གིས་མ་མཐོང་བས་སྐོམ་པས་གདུངས་ཏེ། དེར་ཕྱིན་པ་ན། ཆུ་ག་ལ་ཡོད། མིའི་རོ་དང༌། རྟའི་རོ་དང༌། ཁྱིའི་རོ་ལ་སོགས་པ་རོ་རུལ་བ་འབའ་ཞིག་གཡེངས་པའི་མཚོ་ཆེན་པོའི་ནང་དུ་རྐང་པ་ནས་པུས་མོའི་བར་དུ་ནུབ། དེ་ནས་བརླ་དང༌། དེ་ནས་འཇིང་པའི་བར་དུ་ནུབ་སྟེ། འདམ་རྫབ་དྲི་ང་བ་དེ་ལྟ་བུའི་ནང་དུ་ཚུད་པ་ཙམ་དུ་མ་ཟད། དེའི་ནང་དུ་དམྱལ་བའི་སྲིན་འབུ་ལྕགས་ཀྱི་མཆུ་ཅན་ཤིན་ཏུ་རྣོ་བ། མགོ་དམར་བ་དེ་ལྟ་བུས་ལུས་ལ་ཕར་ཐལ་མར་འབིགས། ཚུར་ཐལ་མར་འབིགས་ཤིང༌། སོ་བཏབ་པ་དེ་ལྟ་བུའི་སྡུག་བསྔལ་བཟོད་གླགས་མེད་པ་ལོ་གྲངས་མང་པོའི་བར་དུ་མྱང༌།
དེ་ནས་ནམ་ཞིག་ཐར་བའི་དུས་སྐབས་ཤིག་བྱུང་ན། དེ་ནས་ཕར་ཕྱིན་པ་དང་སྤུ་གྲིས་གཏམས་པའི་ཐང་ལ་བསླེབས། དེ་ཡང་ཐང་སིང་མ་འདྲ་བོ་ཉམས་དགའ་བ་ཞིག་འདུག་གོ་སྙམ་ནས། དེར་ཕྱིན་པའི་གནས་སྐབས་སུ། སིང་མ་ག་ལ་ཡོད། ལྕགས་སྲེག་གི་ས་གཞིའི་སྟེང་དུ། ཁབ་དང༌། མདུང་དང༌། གྲི་ལ་སོགས་པའི་མཚོན་ཆ་རབ་ཏུ་མེ་འབར་ཞིང་རྣོ་བ། རྩྭ་ལྟར་དུ་སྐྱེས་པའི་སྟེང་ལ་བསླེབས་པ་ན། རྐང་པ་གཡས་བཞག་ན་གཡས་པ་ཕུག །གཡོན་པ་བཞག་པ་ན་གཡོན་པ་ཕུག་སྟེ། གཡས་བཏེག་པའི་ཚེ་ན་སོས། ཡང་གཡས་བཞག་ན་གཡས་པ་ཕུག་སྟེ། གཡོན་བཏེག་པའི་ཚེ་ན་སོས། དེ་བཞིན་དུ་འགྱེལ་ཞིང་བུབ་བཞིན་ངང་འགྲོ་བ་ལ་ནི་འགྲོ་ས་མེད། སྡོད་པ་ལ་ཡང་སྡོད་ས་མེད། ཇི་ཙམ་ཕྱིན་ཡང་ཟད་རྒྱུ་མེད་པའི་ཐང་ཆེན་པོ་དེ་ལྟ་བུའི་སྟེང་ལ་སྡུག་བསྔལ་དཔག་ཏུ་མེད་པ་མྱོང་དགོས་པ་དང༌།
ཡང་དེ་ནས་ཕར་ཐོན་པའི་དུས་སྐབས་ཤིག་བྱུང་ན། ནགས་ཚལ་ཉམས་དགའ་བ་ཞིག་འདུག་བསམས་ནས། དེར་ཕྱིན་པའི་གནས་སྐབས་སུ། ནགས་ཚལ་ག་ལ་ཡོད། དེ་ན་ལྕགས་ཀྱི་སྡོང་པོ་ཤིན་ཏུ་ནས་ཀྱང་ཆེན་པོ་མང་པོ་ལ་རལ་གྲི་ཁ་གཉིས་པ། ཁ་གཅིག་པ་ལ་སོགས་པ་དཔག་ཏུ་མེད་པ་ལོ་མ་ལྟར་སྐྱེས་ནས་ཡོད་པ༑ དེ་དག་ཐམས་ཅད་ཀྱང་ཤིན་ཏུ་ལྡེམ་ལྡེམ་མཉེན་པོར་ཡོད་པ་དེ་ལ། རླུང་ཤུགས་དྲག་པོས་བཏབ་སྟེ། རལ་གྲི་དེ་རྣམས་རླུང་གིས་ཕར་ཚུར་བསྐྱོད་པས་དམྱལ་བའི་སེམས་ཅན་ཐམས་ཅད་མགོ་གཅོད་པ་དང༌། རྐང་པ་གཅོད་པ་དང༌། ལག་པ་གཅོད་པ་དང༌། སྐེད་པ་ནས་གཏུབ་པ་ལ་སོགས་པའི་མནར་གཅོད་ཚད་མེད་པ་མྱོང་བ་དང་ཡང་བཅད་རིམ་བཞིན་དུ་འབྱར། འབྱར་རིམ་བཞིན་དུ་ཡང་གཏུབ་པ་ལ་སོགས་པ་དམྱལ་བ་སྤྱིའི་འགྲོ་ལུགས་དང་མཐུན་པར་དེ་ལྟ་བུའི་ལོ་གྲངས་མང་པོའི་བར་དུ་སྡུག་བསྔལ་མྱོང་དགོས་པ་དང༌།
དེ་ནས་ནམ་ཞིག་ཐར་བའི་དུས་སྐབས་འདྲ་བོ་བྱུང་ན། དེ་ནས་ཕར་ཕྱིན་པའི་གནས་སྐབས་སུ། ལྕགས་ཀྱི་རི་མཐོན་པོ་ཞིག་ཡོད་པའི་རྩེ་ནས་རང་ལ་ཚེ་འདིའི་དགའ་གདུང་ཡོད་པ་གང་ཡིན་པ་དེ་ཉིད་ཀྱི་གྲོགས་དེས་བོས་ནས། ང་འདི་ན་ཡོད་འདིར་ཤོག་ཟེར་བའི་སྒྲ་ལྟ་བུ་ཞིག་བྱུང༌། ད་དེར་ཡོད་ཀྱི་རེད་བསམས་ནས་དགའ་བཞིན་སྤྲོ་བཞིན་དུ་དེར་འགྲོ་བར་རྩོམ་པ་ན། ལྕགས་ཀྱི་རི་དེའི་ངོས་ནས་ལྕགས་ཀྱི་ཚེར་མ་སོར་བཅུ་གཉིས་པ་དང༌། བཅུ་དྲུག་པ་ལ་སོགས་པ་ཚང་མ་ཁ་ཐུར་དུ་མར་བསྟན་ནས་ཡོད་པ་དེས། བྲང་གཞུང་ནས་རྒྱབ་གཞུང་གི་བར་དུ་ཐལ་མར་དུ་ཕུག་པ་དང༌། ཕུག་ནའང་འདོད་པས་རང་དབང་མེད་པར་འགྲོ་རང་དགོས་པས། དཀའ་ངལ་བརྒྱ་ཕྲག་མང་པོ་ཁྱད་དུ་བསད་ནས་རི་བོ་དེའི་རྩེར་ཕྱིན་པའི་གནས་སྐབས་སུ། དེར་རང་གི་ཚེ་འདིའི་དགའ་གདུང་དེ་ག་ལ་ཡོད། ལྕགས་ཀྱི་ཁྭ་ཏ་དང༌། བྱ་ཁྲ་དང༌། གླག་ལ་སོགས་པ་དཔག་ཏུ་མེད་པས་མིག་ཚིལ་འབྲུ་བ་དང༌། ཀླད་པ་ཟ་བ་སོགས་མནར་གཅོད་ཚད་མེད་པ་གཏོང༌། ཡང་ཚེ་འདིའི་དགའ་གདུང་དེ་ཉིད་ཀྱིས་རིའི་རྩ་བ་ནས་ང་འདི་ན་ཡོད། མར་ཤོག་ཟེར་བ་ལྟ་བུ་ཞིག་བྱུང༌། ཡང་མར་འགྲོ་བའི་གནས་སྐབས་སུ། ལྕགས་ཀྱི་ཚེར་མ་དེ་དག་ཐམས་ཅད་ཀྱང་ཁ་གྱེན་ལ་ལངས་ཏེ། དེ་དག་གིས་རང་གི་བྲང་གཞུང་ནས་རྒྱབ་གཞུང་གི་བར་དུ་ཕུག་སྟེ། ཕུག་བཞིན་མར་ཕྱིན་པས། རིའི་རྩ་བར་བསླེབས་པ་དང་རང་གི་ཚེ་འདིའི་ཆགས་ཡུལ་དེ་གར་སོང་མེད། དེར་ལྕགས་ཀྱི་བུད་མེད་མཆེ་བ་རྣོན་པོ་ཅན་ནམ། སྐྱེས་པ་ལྟ་བུ་རང་གི་ལས་ཀྱི་སྣང་ཆ་དང་མཐུན་པ་དེས། རང་ལ་ཤིན་ཏུ་ནས་ཀྱང་དམ་པོར་འཁྱུད་ནས་མགོ་བོ་ཁ་རུ་བཅུག་སྟེ། ཀླད་པ་ལྡག་པར་བྱེད་པའི་སྐབས། འགྲམ་ཁུག་གཉིས་ནས་མར་ཀླད་པ་ཐམས་ཅད་སྐྱ་ཙིར་གྱིས་ཐོན་ནས་འོང་བའི་བར་དུ་མནར་གཅོད་ཀྱི་སྡུག་བསྔལ་ཚད་མེད་པ་མྱོང་བ་དང༌། དེ་ལྟ་བུ་ལོ་མང་པོའི་བར་དུ་སྡུག་བསྔལ་མྱོང་དགོས་པ་ཡིན། དེར་སྐྱེ་བ་ནི། ཆོས་པའི་དབང་དུ་བཏང་ན། སྡོམ་པ་ཉམས་པ་རྣམས་སྐྱེ་བ་དང༌། འཇིག་རྟེན་གྱི་དབང་དུ་བཏང་ན། ལོག་གཡེམ་མང་པོར་སྤྱད་པ་རྣམས་སྐྱེ་བའི་གནས་ཡིན་པར་གསུངས།
དེ་ཡང༌། སྤུ་གྲིའི་ལམ་སོགས་ཟེར་བའི་སོགས་ཁོངས་དེ་རུ། རལ་གྲི་ལོ་མའི་ནགས་ཚལ། ཤལ་མ་ལིའི་སྡོང་པོ་བསྡུས་པས། དེ་གཉིས་དང་སྤུ་གྲིའི་ཐང་དང་གསུམ་དེ་མཚོན་ཆའི་གནོད་པ་ཡིན་པས་གཅིག་ཏུ་བསྡོམས་སོ་གསུངས་པ་ལྟར་གཞུང་འདིའི་དབང་དུ་བྱས་པ་ཡིན་ན། དེ་ནས་ཐར་བའི་དུས་སྐབས་ཤིག་བྱུང་ན། ཕར་ཕྱིན་པའི་སྐབས་སུ་ཆུ་ཉམས་དགའ་བ་ལྟ་བུ་ཞིག་མཐོང་ནས། ད་དེ་རུ་འགྲོ་དགོས་བསམས་ནས་ཕྱིན་པ་ན། ཆུ་ཀླུང་ག་ལ་ཡོད། ངོ་བོ་ཐལ་བ་ཚན་མོ་ཡིན་པ་ལ། རྣམ་པ་ཆུ་ཡི་རང་བཞིན་ཅན་མེར་མེར་རྒྱུག་པ་ལ་རང་དབང་མེད་པར་ཕར་བརྒལ་ནས་ཕྱིན་པ་དང་སྤྱི་བོའི་བར་དུ་ནུབ་སྟེ། ལུས་ཤིན་ཏུ་འཚོད་པར་བྱེད་པ་དང༌། འཚོད་བཞིན་དུ་ཕར་བརྒལ་ནས་ཕ་གི་ཆུ་ཡི་ཟུར་ལ་ཐོན་གྲབས་ཡོད་པའི་སྐབས་སུ། ཡང་དམྱལ་བའི་སྲུང་མ་དག་གིས་མདའ་དང༌། མདུང་བསྣུན་ཅིང་ཚུར་དེད། ཡང་ཚུར་དཀའ་ངལ་བརྒྱབ་ནས་ཆུ་ལས་ཐོན་གྲབས་ཡོད་པའི་སྐབས། ཡང་ཚུར་ཕྱོགས་ནས་ཕར་དེད་པ་དང༌། ཕར་དེད་ཚུར་དེད་དཔག་ཏུ་མེད་པའི་ངང་ལོ་གྲངས་མང་པོར་སྡུག་བསྔལ་དེ་ལྟ་བུ་མྱོང་བ་དང༌། སྐབས་རེར་ཤ་ཐམས་ཅད་ཚོས་ཏེ་རྡོལ་ཟིན་པའི་རུས་པ་དཀར་པོ་ཙམ་ཞིག་ལུས་པ་དེ། དམྱལ་སྲུང་དག་གིས་ལྕགས་ཀྱི་སྐམ་པས་ཡར་བླངས་ཏེ། ལྕགས་སྲེག་གི་ས་གཞིའི་སྟེང་དུ་བཏོན་པའི་གནས་སྐབས་སུ། དེ་ལ་ལས་ཀྱི་དབང་གིས་ཤ་ར་རི་ཞིག་ཆགས་ནས་ལྕགས་ཀྱི་ཁྱི་ལ་སོགས་པས་ཟ་བ་དང༌། མུར་བ་དང༌། འཐོག་པའི་སྡུག་བསྔལ་འབྱུང་བ་ཡིན། དེ་ཡང་ང་རང་ཚོ་མིའི་ཡུལ་དུ་ཡིན་ན། དཔེར་ན་ལུས་ཀྱི་རྐང་པ་ཞིག་བཅད་བཞག་པ་ཡིན་ན། རྐང་པ་བཅད་པའི་གནས་སྐབས་མ་གཏོགས། ཕར་རྐང་པ་བཅད་ནས་གཡུགས་བཞག་པའི་སྐབས། ཕ་གི་རྐང་པ་དེ་ལ་ནི་སྡུག་བསྔལ་མེད་པ་རེད། དམྱལ་བ་རུ་རྐང་པ་ཞིག་བཅད་ན། རྐང་པ་རྐང་པ་ལའང་སྡུག་བསྔལ་མྱོང༌། ལག་པ་ཞིག་བཅད་ན་ལག་པ་ལག་པའང་སྡུག་བསྔལ་མྱོང༌། ཐ་ན་ཁྲག་ཐིགས་པ་མང་པོ་ཞིག་འཐོར་ན་ཡང༌། ཁྲག་ཐིགས་པ་ཁོ་རང་རེ་རེ་ལའང་སྡུག་བསྔལ་མྱང་རྒྱུ་ཡོད་པ་དེ། དམྱལ་བའི་སྡུག་བསྔལ་མྱོང་ཚུལ་ཞིག་ཡིན་གསུངས། འོ་དེ་ཚོ་ནི་ཚ་དམྱལ་བརྒྱད་པོ་དེ་དག་གི་ཉེ་འཁོར་ན་ཡོད་པས་ན། ཉེ་འཁོར་བ་ཞེས་བྱ་བ་རེད།
ཚ་བའི་དམྱལ་བ་དེ་རྣམས་རིམ་བཞིན་སྡུག་བསྔལ་མྱང་དགོས་པ་མཐའ་གཅིག་ཏུ་ངེས་པ་མེད་པས། འགའ་ཞིག་དམྱལ་བ་ཡང་སོས་པ་མྱངས་ནས་ཡར་ཐོན་འོང་བ་དང༌། འགའ་ཞིག་ཡང་སོས་ཐིག་ནག་བསྡུས་འཇོམས་སོགས་རིམ་པ་བཞིན་དུ་མར་མྱང་དགོས་པ་དང༌། འགའ་ཞིག་ཐེངས་དང་པོར་རང་ནས་དམྱལ་བ་མནར་མེད་དུ་སྐྱེ་བ་དང༌། འགའ་ཞིག་དམྱལ་བ་མནར་མེད་ཀྱི་སྡུག་བསྔལ་མྱངས་ཚར་བའི་རྗེས་སུ་ཉེ་འཁོར་དེ་ཚོ་ཐམས་ཅད་བརྒྱུད་ནས་འགྲོ་དགོས་པ་དང༌། འགའ་ཞིག་དེ་ཚོ་བརྒྱུད་མི་དགོས་པར་ཤར་རྒྱག་ཡར་ཐོན་འོང་བ་དང༌། ཡང་ལས་ཧ་ཅང་ཆེན་པོ་མེད་པ་འགའ་ཞིག་དམྱལ་བ་ཚ་དམྱལ་དངོས་མྱང་མི་དགོས་པར། ཉེ་འཁོར་གྱི་སྡུག་བསྔལ་མྱངས་ཏེ་ཡར་ཐར་བ་ལ་སོགས་པ་ངེས་པ་མེད་པ་ཡིན།
དེ་ལྟར་དམྱལ་བའི་སྲུང་མ་སྟག་གི་མགོ་ཅན་སོགས་དེ་དག་དངོས་སུ་སེམས་ཅན་ལས་བྱེད་པ་དེ་ལྟ་བུ་ཡོད་པ་ཡིན་ནམ་ཞེ་ན། བྱེ་བྲག་ཏུ་སྨྲ་བ་རྣམས་ཀྱིས་ནི་དངོས་སུ་སེམས་ཅན་ཡོད་ཟེར་ནས་ཁས་ལེན། མདོ་སྡེ་པ་ཐམས་ཅད་ཀྱིས་ནི། དངོས་སུ་སེམས་ཅན་མེད་ཟེར། རྣལ་འབྱོར་སྤྱོད་པ་དང༌། རྗེ་མར་པ་དང༌། མི་ལ་ཡབ་སྲས་རྣམས་ཀྱིས་ནི། སེམས་ཅན་སྡིག་པ་བྱས་པའི་དབང་གིས་རང་གི་སྣང་ཆ་ཙམ་ལ་དེ་དང་དེ་ཤར་བ་ཡིན་མ་གཏོགས། དངོས་སུ་སེམས་ཅན་དེ་འདྲ་མེད་པར་ཞལ་གྱིས་བཞེས་པ་རེད། དེ་དང་ཆ་མཐུན་པ་ཞིག་གིས་བྱང་ཆུབ་སེམས་དཔའི་སྤྱོད་འཇུག་གི་ནང་ནས་ཀྱང༌།
སེམས་ཅན་དམྱལ་བའི་མཚོན་ཆ་རྣམས། །སུ་ཞིག་གིས་ནི་ཆེད་དུ་བྱས། །ལྕགས་སྲེག་ས་གཞི་སུ་ཡིས་བྱས། །མེ་ཚོགས་དེ་དག་ཅི་ལས་བྱུང༌། །དེ་འདྲ་དེ་དག་ཐམས་ཅད་ཀྱང༌། །སྡིག་སེམས་ཡིན་པར་ཐུབ་པས་གསུངས། །ཞེས་གསུངས་པས། ལྕགས་སྲེག་གི་ས་གཞི་སུས་བཟོས། དེ་རུ་རྟག་པར་མེ་སུས་བུས། དེ་རུ་ལས་མཁན་སོགས་ཀྱང་ཕོགས་བརྒྱབ་ནས་བཞག་མཁན་སོགས་གང་ཡང་མེད་རེད་དེ། སོ་སོའི་ལས་ཀྱི་སྣང་ཆ་ལ་བརྟེན་ནས་ལས་བསགས་ཚུལ་དང་མཐུན་པ་ཞིག་ཡིན་གསུངས་པ་རེད། དེ་ནི་ཐེག་པ་ཆེན་པོའི་བཞེད་སྲོལ་ལྟར་ཡིན།
དེ་ཡང་ཚ་དམྱལ་ཉེ་འཁོར་དང་བཅས་པ་དེ་དག་ཐམས་ཅད་ད་ལྟ་ངས་ནི་རྐང་གྲངས་ཙམ་ཞིག་ཞུས་པ་མ་གཏོགས་མེད་ན་ཡང༌། རྒྱས་པར་སྔོན་འགྲོའི་ཁྲིད་གཞུང་མང་པོ་ཡོད་པ་རྣམས་ལ་ཡག་པོ་གཟིགས་ནས། གཟིགས་པའི་རྗེས་སུ་རང་ཉིད་དབེན་པའི་ནགས་སུ་ཕྱིན། མཚམས་ཁང་གི་ནང་དུ་བསྡད། མལ་སྒྲོམ་གྱི་དཀྱིལ་དུ་རྐང་པ་སྐྱིལ་ཀྲུང་སོགས་བཅའ། ལུས་གནད་དྲང་པོར་བསྲངས་ནས། ནམ་མཁའ་དང་མཉམ་པའི་སེམས་ཅན་ཐམས་ཅད་ཁམས་གསུམ་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་འདི་ལས་བཏོན་ཏེ། ཟུང་འཇུག་རྡོ་རྗེ་འཆང་ཆེན་པོའི་གོ་འཕང་ལ་ཅི་ནས་ཀྱང་དགོད་པར་བྱ། ད་དེའི་ཆེད་དུ་ངས་འཁོར་བའི་ཉེས་དམིགས་ཤིག་སྒོམ་པ་ཡིན་བསམ་པའི་ཀུན་སློང་བྱང་ཆུབ་མཆོག་ཏུ་ཐུགས་བསྐྱེད་པ་རིན་པོ་ཆེ་སྔོན་དུ་བཏང་བའི་ཐོག་ནས། རང་ཉིད་དངོས་སུ་དམྱལ་བ་ཡང་སོས་སོགས་ཚ་དམྱལ་བརྒྱད་རེ་རེ་བཞིན་སྐྱེས་པའི་འདུ་ཤེས་བཞག་སྟེ་སྒོམ་པའི་གནས་སྐབས་སུ། ནམ་ཞིག་རང་གི་རྒྱུད་ལ་ཉམས་འདྲ་བོ་ཤར་ནས། འཇིགས་ཟིང་བྱེད་པ་དང༌། ལུས་ཀྱང་དྲོད་འབར་བ་དང༌། རྔུལ་བ་དང༌། འདར་བ་དང༌། སྨྱོ་གྲབས་བྱེད་པ་ལྟ་བུ་སོགས་ཀྱིས་ཅི་དྲག །གང་དྲག་བསམ་པ་དེ་འདྲ་བྱུང་བའི་སྐབས་སུ། བློ་ལྷོད་ཤིགས་སེ་བཞག་ནས། ག་རེ་ད་ལྟར་ང་དམྱལ་བ་ཚ་དམྱལ་བརྒྱད་པོ་དེ་དག་ཏུ་དངོས་སུ་མ་སྐྱེ་ན་ཡང༌། དེ་རྣམས་ཀྱི་སྡུག་བསྔལ་རང་གི་སེམས་ཐོག་ཏུ་བླངས་པ་ཙམ་ལའང་སྡུག་བསྔལ་འདི་ལྟ་བུ་ཞིག་ཡོད་པ་ཡིན་ན། ད་ལྟར་དམྱལ་བ་དེ་དག་ཏུ་སྐྱེས་པའི་སེམས་ཅན་དེ་རྣམས་ཀྱིས་དངོས་སུ་སྡུག་བསྔལ་དེ་ལྟ་བུ་མྱོང་གི་ཡོད་པས། དེ་རྣམས་ཀྱིས་སྡུག་བསྔལ་དེ་ཇི་ལྟར་བཟོད། དམྱལ་བ་དེ་རྣམས་སུ་སྐྱེས་པའི་སེམས་ཅན་དེ་དག་ཐམས་ཅད་ཀྱང༌། ཚེ་འཁོར་བ་ཐོག་མ་མེད་པ་ནས་ཕ་དང་མ་རུ་མ་བྱས་པ་གཅིག་ཀྱང་མེད་པས། ཕ་མ་སེམས་ཅན་རྣམས་ཀྱིས་སྡུག་བསྔལ་དེ་ལྟ་བུར་མྱོང་བ་སྙིང་རེ་རྗེ། ཁྱད་པར་དུ་ཡང་རང་གི་ཚེ་འདིའི་ཨ་ཕ་དང༌། ཨ་མ་དང༌། སྐྱེ་དམན་དང༌། བཟའ་རོགས་དང༌། བུ་བུ་མོ་ཤི་བ་དེ་དག་ཀྱང་ད་ལྟར་དམྱལ་བ་ཚ་དམྱལ་རྣམས་སུ་མནར་ཏེ། སྡུག་བསྔལ་མི་མྱོང་བའི་ངེས་པ་གང་ཡང་མེད་པས། སྡུག་བསྔལ་དེ་ལྟ་བུ་མྱོང་གི་ཡོད་ན་ཇི་ལྟར་བཟོད་བསམས་པ་དང༌།
དམྱལ་བ་དེ་དག་ཏུ་སྐྱེ་བའི་ལས་ཀྱི་གཙོ་བོ་ནི། སྤྱིར་དུ་ཞེ་སྡང་གིས་ཀུན་ནས་བསླངས་ཏེ་ལས་བསགས་ཚད་ཐམས་ཅད་དང༌། ཁྱད་པར་དུ་གཙུག་ལག་ཁང་མེ་ལ་བསྲེགས་པ་དང༌། བླ་མའི་བཞུགས་ས་མེ་ལ་བསྲེགས་པ་དང༌། འབུ་སོགས་སེམས་ཅན་སྲིན་འབུ་མང་པོ་མེ་ནང་ལ་བསྲེགས་པ་དང༌། དཔོན་པོ་ལས་བྱེད་པ་ཡིན་ན་ཁྲིམས་བཏང་ནས་མི་གསོན་པོར་མེ་ལ་བསྲེགས་པ་རྣམས་དམྱལ་བ་དེ་དག་ཏུ་སྐྱེ་བའི་རྒྱུ་ཡིན། དེའི་ཕྱིར་ན་རང་ཉིད་ཀྱིས་ཀྱང༌། སྤྱིར་ཚེ་འཁོར་བ་ཐོག་མ་མེད་པ་ནས་ལས་འདི་མ་བསགས་བྱ་བ་དང༌། འདི་བསགས་བྱ་བ་མེད་པར་བསམ་གྱིས་མི་ཁྱབ་པ་ཞིག་བསགས་ནས་ཡོད་པ་དང༌། ཚེ་འདི་ལ་ཆ་མཚོན་ནའང་ཤིང་ལ་སོགས་པ་མེ་ལ་བུས་པའི་གནས་སྐབས་ན། སེམས་ཅན་འབུ་སྲིན་མང་པོ་ག་ཚད་ཅིག་ཤི་གི་རེད། དེ་ཚོ་ཐམས་ཅད་བསམ་པ་ངན་པས་དངོས་སུ་བསད་པ་མ་ཡིན་ན་ཡང༌། རང་ལ་བརྟེན་ནས་ཤི་བ་ཡིན་པས། དེའི་རྣམ་སྨིན་ལ་བརྟེན་ནས་ཀྱང་དམྱལ་བ་ཚ་དམྱལ་བརྒྱད་ཉེ་འཁོར་དང་བཅས་པ་རྣམས་སུ་མི་སྐྱེ་བའི་ངེས་པ་གང་ཡང་མི་འདུག་བསམས་ནས། རང་གི་སྔར་བྱས་ཀྱི་ལས་ངན་པ་ཞེ་སྡང་གིས་ཀུན་ནས་བསླངས་པའི་ལས་བསགས་པ་སོགས། དམྱལ་བ་དེ་དག་ཏུ་སྐྱེ་བའི་ལས་བསགས་པ་ཐམས་ཅད་ལ། དཔེར་ན་ཁོག་ཏུ་དུག་སོང་བ་ལྟར་འགྱོད་པ་དྲག་པོས་བཤགས་བསྡམ་དང༌། ཕྱིན་ཆད་དམྱལ་བ་དེ་རྣམས་སུ་མི་སྐྱེ་བའི་ཐབས་ལ་ནན་ཏན་དུ་བྱ་བ་དང༌། ད་ལྟར་དམྱལ་བ་དེ་དག་ཏུ་སྐྱེས་པའི་ཕ་མ་སེམས་ཅན་དེ་དག་ཐམས་ཅད་ཀྱང་ཁམས་གསུམ་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་འདི་ལས་ད་ལྟར་ཉིད་དུ་ཐར་བར་གྱུར་ཅིག་སྙམ་པ་དང༌། ཐར་བ་ཞིག་བདག་གིས་བྱའོ་སྙམ་པ་དང༌། དེ་ལྟར་བྱེད་ནུས་པའང་བླ་མ་དཀོན་མཆོག་གིས་ཐུགས་རྗེས་གཟིགས། བྱིན་གྱིས་བརླབ་ཏུ་གསོལ་བསམ་པ་ལ་སོགས་པའི་སྒོ་ནས་རྗེས་སུ་བསྔོ་བ་སྨོན་ལམ་གྱིས་མཇུག་བསྡུས་ཏེ། སྦྱོར་དངོས་རྗེས་གསུམ་ཚང་བས་ཉམས་སུ་ལེན་དགོས་པ་ཡིན་གསུངས།
གྲང་དམྱལ་བརྒྱད་ནི། འཛམ་བུ་གླིང་འདི་ཉིད་ཀྱི་འོག་ན་དམྱལ་བ་ཆེན་པོ་སྟེ། དམྱལ་བ་ཚ་དམྱལ་བརྒྱད་ཡོད་པ་དེ་དག་གི་ཐད་ཀ་བྱང་ཕྱོགས་ན། དམྱལ་བ་གྲང་དམྱལ་བརྒྱད་གནས་པར་བཤད། དེ་ཡང༌།
ཆུ་བུར་ཆུ་བུར་བརྡོལ་བ་ཅན། །ཨ་ཆུ་ཀྱི་ཧུད་སོ་ཐམ་པ། །ཨུཏྤལ་པདྨ་པད་ཆེར་གས། །གྲང་དམྱལ་བརྒྱད་ལས་ཐར་བར་ཤོག །ཅེས་གསུངས་པ་ལྟར་དུ་ཡོད་པས། གྲང་དམྱལ་བརྒྱད་སྤྱི་ཁྱབ་ཀྱི་སྡུག་བསྔལ་ནི། འོག་ཐམས་ཅད་ཁ་བའི་ཐང༌། ལོགས་ཐམས་ཅད་ཀྱང་གངས་རིའི་ཕྲེང་བས་ཕྱོགས་ཀུན་ནས་བསྐོར་བ༑ སྟེང་ཐམས་ཅད་ནས་ཁ་བ་བུ་ཡུག་ཀུན་ཏུ་འཚུབས་ཤིང༌། ཤིན་ཏུ་ཚ་ཞིང་རྣོ་བའི་གྲང་ངར་ཅན་གྱི་རླུང་དྲག་པོ་འུར་འུར་གྱིས་བཏབ་པ། གྲང་བ་སེལ་བྱེད་ཀྱི་རྐྱེན་སྤོས་རྐང་པ་གཅིག་ཙམ་སྤར་བའི་མེ་ཙམ་ཡང་མེད་པ། མུན་པ་མུན་ནག་གིས་ཕྱོགས་ཀུན་ཏུ་འཐིབས་པ། དྲོ་བའི་དངོས་པོ་ལྷན་པ་ལག་ལེབ་ཙམ་ཞིག་ཀྱང་བགོ་བ་མེད་པ། ལུས་གཅེར་བུར་འཁྱག་པའི་སྟེང་དུ་འགྱེལ་བ། སྐྱིབས་ས་བྲག་ཕུག་སོགས་ཙི་ཙི་ཞུགས་ས་ཙམ་ཡང་མེད་པའི་ཁ་བའི་ཐང་དུ་དམྱལ་བའི་སེམས་ཅན་གྲངས་མེད་པ་དེར་འདུས་ཏེ་སྡུག་བསྔལ་མྱོང་བ་ཡིན།
ཁྱད་པར་གྲང་དམྱལ་བརྒྱད་རེ་རེའི་སྡུག་བསྔལ་ནི། སྡུག་བསྔལ་ཆེ་ཆུང་ལྟར་མིང་ཡང་སོ་སོར་བཏགས་པ་ཡིན་པས། ཤིན་ཏུ་ནས་ཀྱང་གྲང་ངར་བཏབ་པས་ལུས་ལ་ཆུ་བུར་ཐོལ་ཐོལ་བྱུང་བ་དེ། དམྱལ་བ་ཆུ་བུར་ཅན། དེ་ལས་ཀྱང་གྲང་བ་ཆེར་གྱུར་པས་ཆུ་བུར་དེ་ཕར་བརྡོལ་བ་ན། ཆུ་བུར་བརྡོལ་བ་ཅན། དེ་བས་ཀྱང་གྲང་དུ་སོང་ནས་ཁ་ནས་ཨ་ཆུ་ཆུ་ཟེར་ཏེ། སྐད་ངན་འདོན་པ་དེ། ཨ་ཆུ། དེ་བས་ཀྱང་གྲང་དུ་སོང་བས་ཁ་ནས་ཨ་ཆུ་ཡང་ལབ་མི་ནུས་པར་མགྲིན་པའི་ནང་ནས། མྱ་ངན་གྱི་ཚིག་ཀྱི་ཧུད་ལ་སོགས་པ་འདོན་པ་ནི། ཀྱི་ཧུད། དེ་བས་ཀྱང་གྲང་དུ་སོང་ནས་ཁ་ནས་མྱ་ངན་གྱི་ཚིག་ལབ་མི་ནུས་པར་སོ་ཐམ་ཐམ་དུ་གྱུར་པ་དེ། སོ་ཐམ་པ། དེ་བས་ཀྱང་གྲང་དུ་སོང་ནས་ལུས་དེ་མདོག་སྔོན་པོ་ལྟ་བུར་སོང་ནས། དེ་ཡང་ཁ་བཞི་ལ་སོགས་པ་གས་པ་དེ། ཨུཏྤལ་ལྟར་གས་པ། དེ་བས་ཀྱང་གྲང་དུ་སོང་ནས་ལུས་ཀྱི་མདོག་དེ་ཡང་དམར་པོ་ལྟ་བུར་སོང༌། ཁ་དེ་ཡང་བརྒྱད་ལ་སོགས་པ་མེ་ཏོག་པདྨ་ལྟར་དུ་གས་པས་ན། པདྨ་ལྟར་གས་པ། དེ་བས་ཀྱང་གྲང་དུ་སོང་ནས་ལུས་ཀྱི་མདོག་དེ་ཡང་དམར་ནག་ལྟ་བུར་སོང༌། ལུས་ཕྱི་ནང་བསློགས་པ་ལྟར་དུ་གྱུར་ནས། ཁ་བཅུ་དྲུག་གམ་སུམ་ཅུ་སོ་གཉིས་ནས་གྲངས་མེད་པའི་བར་དུ་གས་པ། དཔེར་ན་ཡོས་བརྔོས་པ་ལྟར་དུ་གས་པ་དེ་དག་ནི། ཨུཏྤལ་ཆེན་པོ་ལྟར་གས་པ་དང༌། པདྨ་ཆེན་པོ་ལྟར་གས་པ་ཞེས་བྱ་བ་སྟེ། དེ་ལྟར་དམྱལ་བའི་སྡུག་བསྔལ་མི་འདྲ་བ་བརྒྱད་ལ་བརྟེན་ནས་གྲང་དམྱལ་བརྒྱད་ཅེས་མིང་དུ་བཏགས་པ་ཡིན། གྲང་དམྱལ་བརྒྱད་པོ་དེ་དག་གི་ཚེ་ཚད་ནི།
ཏིལ་རྫང་ནང་ནས་ལོ་བརྒྱ་བཞིན། །ཏིལ་རེ་ཕྱུང་བས་ཟད་གྱུར་པ། །ཆུ་བུར་ཅན་གྱི་ཚེ་ཚད་ཡིན། །གཞན་གྱི་ཚེ་ནི་ཉི་ཤུས་བསྒྱུར། །ཞེས་གསུངས་པས། དེ་ཡང་ཁྲིད་ཡིག་རྣམས་སུ་ཅུང་མི་མཐུན་པ་དེ་འདྲ་འདུག་ཀྱང༌། གང་ལྟར་ཡུལ་མ་ག་དྷ་སྟེ། ཡུལ་དབུས་རྒྱ་གར་རྡོ་རྗེ་གདན་གྱི་ཁལ་ལ་ཆ་བཞག་ནས། དེའི་ཁལ་བརྒྱད་ཅུ་ཐམ་པ་འགྲོ་བའི་ཏིལ་གྱི་བང་བ་ཞིག་གི་ནང་དུ་ཏིལ་གྱིས་བཀང་སྟེ། མི་ཞིག་གིས་ལོ་བརྒྱ་སོང་བ་དང་ཏིལ་གཅིག་རང་ཕྱི་ལ་མར་གཡུགས། ཡང་ལོ་བརྒྱ་རེ་སོང་བ་དང་དེའི་ནང་ནས་ཏིལ་གཅིག་ཕྱི་ལ་གཡུགས་ནས། ཁལ་བརྒྱད་ཅུ་ཡོད་པའི་ཏིལ་གྱི་བང་བ་ཆ་ཚང་རྫོགས་ཚར་བ་དེ། དམྱལ་བ་ཆུ་བུར་ཅན་གྱི་ཚེ་ཚད་ཡིན་ལ། དེ་འདྲ་བ་ཉི་ཤུར་ཆུ་བུར་བརྡོལ་བ། དེ་འདྲ་བ་ཉི་ཤུར་ཨ་ཆུ། དེ་འདྲ་བ་ཉི་ཤུར་ཀྱི་ཧུད། དེ་འདྲ་བ་ཉི་ཤུར་སོ་ཐམ་ཐམ་པ། དེ་འདྲ་བ་ཉི་ཤུར་ཨུཏྤལ་ལྟར་གས་པ། དེ་འདྲ་བ་ཉི་ཤུར་པདྨ་ལྟར་གས་པ། དེ་འདྲ་བ་ཉི་ཤུར་པདྨ་ལྟར་ཆེར་གས་པ་དང་བཅས་ཏེ། ཉི་ཤུ་རེའི་འགྱུར་ཁྱད་དུ་འགྲོ་བ་ཡིན་གསུངས།
དེ་ལྟར་གྲང་བའི་དམྱལ་བ་དེ་དག་ཏུ་སྐྱེ་བའི་རྒྱུ་ནི། སྤྱིར་དུ་ཞེ་སྡང་གིས་ཀུན་ནས་བསླངས་ཏེ། མི་དགེ་བཅུའི་ལས་བསགས་པ་དེ་དག་ཐམས་ཅད་དང༌། ཁྱད་པར་དུ་བླ་མ་དང་དགེ་འདུན་གྱི་ན་བཟའ་བཙན་དབང་གིས་བཤུས་པ་དང༌། མི་སེར་ཉམ་ཐག་ལྟ་བུའི་གོས་ལག་བཤུས་བཞག་པ་དང༌། ར་ལུག་དང༌། འབུ་སྲིན་སོགས་ཀྱི་སེམས་ཅན་ལ་བསམ་བཞིན་བརྙས་བཅོས་བཏང་སྟེ། གྲང་ས་རུ་འཁྱགས་རི་ལ་བསད་པ་ལ་སོགས་པའི་ལས་བསགས་པ་ལ་བརྟེན་ནས་སྐྱེ་བ་ཡིན་གསུངས། དེ་ཡང་ད་ལྟར་གོང་དུ་ཞུས་པའི་ནང་བཞིན། ཀུན་སློང་བྱང་ཆུབ་སེམས་ཀྱིས་རྩིས་ཟིན་པའི་སྒོ་ནས། རང་ཉིད་གྲང་བའི་དམྱལ་བ་དེ་དག་ཏུ་མངོན་སུམ་དུ་སྐྱེ་བའི་བློ་བཞག་སྟེ། གྲང་དམྱལ་དེ་དག་ཏུ་སྡུག་བསྔལ་ག་ཚད་ཡོད་སེམས་ཐོག་ཏུ་བླངས་ཤིང༌། ད་ལྟར་ང་རང་ཚོ་ཟླ་བ་བཅུ་གཅིག་པ་དང༌། བཅུ་གཉིས་པ་ལྟ་བུ་ཤིན་ཏུ་གྲང་ངར་ཆེ་བའི་སྐབས་ཤིག་ལ། བྲག་འཕང་ལྟ་བུ་གྲང་ངར་ཆེ་སར་གོས་ལག་དེ་ཕར་བཤུས་ནས་གཅེར་བུ་མ་ལ་སྐར་མ་ལྔ་ཙམ་ཞིག་སྡོད་དགོས་བྱུང་ནའང༌། ཡན་ལག་ཐམས་ཅད་རེངས། ཁ་ཡང་འགྲིག་སྟེ་ཤི་འགྲོ་ལ་ཁད་བྱེད་ཀྱི་ཡོད་ན། དམྱལ་བ་ཆུ་བུར་ཅན་གཅིག་པུའི་གྲང་བའི་ཆ་བརྒྱར་བཤགས་པའི་ཆ་ཕྲན་ཙམ་ཡང༌། མི་ཡུལ་ན་མེད་པ་ཡིན་དུས། དེ་ཡང་ད་ལྟར་མི་བཟོད་པ་ཡིན་ན། གྲང་བའི་དམྱལ་བར་སྐྱེས་པའི་སེམས་ཅན་དེ་རྣམས་ཀྱིས་ཇི་ལྟར་བཟོད། མི་བཟོད་ཀྱང་རང་གི་ལས་ཀྱིས་བཟོད་དགོས། དེར་སྐྱེས་པའི་སེམས་ཅན་དེ་དག་ཐམས་ཅད་ཀྱང་སྐྱེ་ཤི་འཕོས་པས་ངོ་མ་ཤེས་ཙམ་ཞིག་མ་གཏོགས། ཕ་མར་མ་གྱུར་པ་གཅིག་ཀྱང་མེད། མ་ཟད་ཚེ་འདིའི་རང་གི་ཨ་ཕ་དང༌། ཨ་མ་དང༌། བུ་དང༌། ཆུང་མ་ལ་སོགས་པ་སྔ་མ་མང་པོ་ཤི་བ་དེ་དག་ཀྱང༌། ད་ལྟར་གཅིག་བྱས་ན་གྲང་བའི་དམྱལ་བ་དེ་དག་ཏུ་མ་སྐྱེས་པའི་ངེས་པ་མེད། སྐྱེས་པ་ཡིན་ན་སྙིང་རེ་རྗེ་སྙམ་པ་དང༌། རང་ཉིད་ཀྱང་ཚེ་སྔོན་མ་ལའང་ལས་ངན་བསགས་ཡོད་ལ། ཚེ་འདིར་ཡང་ལས་ངན་ག་འདྲའི་བསགས་ནས་ཡོད། སྐྱེ་བ་ཕྱི་མ་རྣམས་སུ་དེ་དག་ཏུ་མི་སྐྱེ་བའི་ངེས་པ་གང་ཡང་མེད་པ་རེད་བསམས་ནས། རང་གིས་ཀྱང་སྔར་བྱས་ཀྱི་ལས་ལ་འགྱོད་བཤགས་དང༌། ཕྱིན་ཆད་སྲོག་ལ་བབས་ཀྱང་མི་བགྱིད་པའི་སྡོམ་སེམས་བརྟན་པོར་བསྐྱེད་པ་དང༌། གྲང་བའི་དམྱལ་བར་སྐྱེས་པའི་སེམས་ཅན་དེ་དག་ཐམས་ཅད་ཀྱང༌། ད་ལྟར་ཉིད་དུ། མྱུར་བར་ཉིད་དུ་བདག་གི་དགེ་བའི་རྩ་བ་འདི་ལ་བརྟེན་ནས། ཏིལ་རྫང་གི་གྲངས་ལྟར་སྡོད་མི་དགོས་པར། གནས་སྐབས་མཐོ་རིས་ལྷ་དང༌། མིའི་གོ་འཕང་ལྟ་བུར་ཐོབ་པ་དང༌། མཐར་སངས་རྒྱས་ཀྱི་གོ་འཕང་ཐོབ་པར་ཤོག །ཐོབ་པར་གྱུར་ཅིག །དེ་ལྟར་འཐོབ་པ་བདག་གིས་བྱའོ། །དེ་བཞིན་བྱེད་ནུས་པ་ཡང་བླ་མ་དཀོན་མཆོག་གིས་བྱིན་གྱིས་བརླབ་ཏུ་གསོལ་བསམ་པ་སོགས། བླ་མ་དཀོན་མཆོག་ར་མདར་སྦྲོན་པའི་གསོལ་འདེབས་དང་སྨོན་ལམ་ལ་ནན་ཏན་དུ་འབད་པར་བྱ་དགོས་པ་ཡིན་གསུངས།
ཉི་ཚེ་བའི་དམྱལ་བ་ནི། གནས་ཚེ་སྡུག་བསྔལ་སོགས་ངེས་མེད་དོ་གསུངས་པས། དེ་ལ་ངེས་པ་གང་ཡང་མེད་རེད། གནས་ལ་ངེས་པ་མེད་པར་རིའི་རྩེ་དང༌། རྒྱ་མཚོའི་འགྲམ་དང༌། མྱ་ངམ་ཐང་སོགས་དང༌། ཚེ་ལ་ངེས་པ་མེད་པར་རིང་ཐུང་སྣ་ཚོགས་དང༌། སྡུག་བསྔལ་ལ་ཡང་ངེས་པ་མེད་པར། རེས་འགའ་ཉིན་མོར་བདེ་བ་ལ་མཚན་མོར་སྡུག་བསྔལ་བ། རེས་འགའ་མཚན་མོར་སྡུག་བསྔལ་བ་ལ་ཉིན་མོར་བདེ་བ་སོགས་དང༌། གཞན་ཡང་ཐབ་ལ་གནས་པ་དང༌། ཐག་པ་ལ་གནས་པ་དང༌། ཀ་བ་ལ་གནས་པ་དང༌། གདུང་མ་ལ་གནས་པ་དང༌། ཆུ་ཚན་གྱི་ནང་དུ་འཚོད་པ་དང༌། བྲག་གི་བར་དུ་གཅིར་བ་དང༌། རྡོ་ཆེན་གྱི་ནང་དུ་འཁུམ་པ་དང༌། འཁྱག་རོམ་གྱི་ནང་དུ་རེངས་པ་ལ་སོགས་པ་འདི་དང་འདི་ཞེས་བྱ་བའི་ངེས་པ་གང་ཡང་མེད་པ་ཡིན་གསུངས།
དེ་ཡང་དཔེར་ན་གྲུབ་ཐོབ་གླིང་ཆེན་རས་པས་གཟིགས་པ་ལྟ་བུ་རེད། ད་དེ་རིང་གྲུབ་ཐོབ་གླིང་ཆེན་རས་པའི་འདས་མཆོད་ཀྱི་ཉིན་དང་ཡང་ཁ་ཐུག་ཁེལ་འདུག་པས། དེས་ཇི་ལྟར་གཟིགས་པའི་གཏམ་རྒྱུད་ཀྱང་ཞུ་ན། གྲུབ་ཐོབ་གླིང་ཆེན་རས་པ་དེ། ཡར་འབྲོག་གཡུ་མཚོའི་ཁ་ནས་མར་ཕེབས་འགྲོ་བའི་སྐབས་སུ། མངོན་མཁྱེན་གྱིས་གཟིགས་ནས། ཨ་ཁ་ཁ་དཀོར་མ་ཟ། དཀོར་མ་ཟ་གསུངས་པས། ཞབས་ཕྱི་དེ་ཚོས་དེ་ཅི་ལགས་ཞེས་ཞུས་པས། བླ་མ་དཀོར་ཟན་ཞིག་གི་རྣམ་པར་ཤེས་པ། ད་ལྟར་མཚོ་འདིའི་ནང་དུ་ཉི་ཚེ་བའི་དམྱལ་བ་རུ་སྐྱེས་ནས་སྡུག་བསྔལ་མྱོང་གི་འདུག་གསུངས། དེ་སྟོན་པར་ཞུས་པས། གྲུབ་ཐོབ་ཆེན་པོའི་རྫུ་འཕྲུལ་གྱིས། ཡོངས་སུ་གྲགས་པའི་མཚོ་ཆེན་པོ་དེ་ཡང་སྐད་ཅིག་གིས་བསྐམས་པར་མཛད་པ་དང༌། མཚོ་དེས་གར་སླེབ་ཀྱི་ས་རུ། ཉ་ཆེན་པོ་ཞིག་གི་ལུས་ཀྱིས་བསླེབས་པ་ལ། ཉ་ཆུང་ཆུང་མང་པོས་ཚང་བཅས་ཏེ། དེ་ཚོ་ཐམས་ཅད་ཀྱིས་ཕར་ཕུག་པ་དང༌། ཚུར་ཕུག་པའི་ན་ཟུག་དང༌། ཚ་ཟུག་མི་བཟོད་པར་ཕར་འགྲེ། ཚུར་འགྲེ་ལོག་བྱེད་པ་ཞིག་མཐོང༌། འདི་ཅི་ལགས་ཞུས་པས། འདི་གཙང་བླ་རྟ་ནག་ཅན་ཞེས་བྱ་བ་དེའི་རྣམ་པར་སྨིན་པའི་སྐྱེ་བ་ཡིན་གསུངས། གཙང་བླ་རྟ་ནག་ཅན་ཞེས་བྱ་བ་དེ། དབུས་གཙང་རུ་བཞིའི་མཆོད་གནས་སུ་གྱུར་ནས། དྲག་སྔགས་དང༌། འདྲེ་འདུལ་ལ་ངག་ནུས་དང་བྱིན་རླབས་ཤིན་ཏུ་ཆེ་ཞིང༌། གཤིན་པོ་ལ་སྐྱབས་འཇུག་ཞུས་པ་ཡིན་ན་ཕཊ྄་ཤར་རེ་བསྒྲགས་ནས། གཞན་གང་ཡང་མེད་པར་རྟ་དང་ཟོག་ལ་སོགས་པ་འབུལ་བ་མང་པོ་བླངས་ནས་འགྲོ་བ་ཞིག་ཡོད་པ་དེའི་རྣམ་སྨིན་ཡིན་ཞེས་གསུངས་པ་ལྟ་བུ་དང༌། དེ་བཞིན་དུ་གྲུབ་ཐོབ་ཐང་སྟོང་རྒྱལ་པོས་རྡོ་ཕ་བོང་ཞིག་གི་ནང་ན་དམར་ཆོག་བྱས་པའི་བླ་མ་ཞིག་གི་སྐྱེ་བ་སྦལ་པ་རུ་བླངས་པ་གཟིགས་པ་དང༌། ཡང་ངོར་མཁན་ཆེན་དཔལ་ལྡན་ཆོས་སྐྱོང་ཞེས་བྱ་བ་ཁམས་སྡེ་དགེ་ན་བཞུགས་པའི་སྐབས་སུ། སྡེ་དགེའི་གཉེར་པ་བོ་རྒྱས་ཞེས་པ་ཉི་ཚེ་བའི་དམྱལ་བར་སྐྱེས་པ་གཟིགས་པའི་གཏམ་རྒྱུད་སོགས་ཡོད་པ་ཡིན།
དེ་བཞིན་དུ་བདག་ཅག་གི་སྟོན་པ་བཀའ་དྲིན་ཅན་བཞུགས་པའི་གནས་སྐབས་སུ། གནས་པའི་གྲོང་དུ་ཤན་པ་ཞིག་གིས། ངས་མཚན་མོར་སྲོག་གཅོད་ཀྱི་མིན་ཟེར་ནས་དམ་བཅས་ཤིང༌། སྡོམ་པ་བླངས་པ་ལ་བརྟེན་ནས། ཉི་ཚེ་བའི་དམྱལ་བར་སྐྱེས་པའི་སྐབས་སུ། མཚན་མོ་ནི་གཞལ་མེད་ཀྱི་ཁང་བཟང་ཉམས་དགའ་བའི་ནང་དུ། བུ་མོ་མཛེས་མ་བཞིས་མཆོད་པ་ཕུལ་ནས་བཟའ་བཏུང་ལོངས་སྤྱོད་ཕུན་སུམ་ཚོགས་པ་ཡོད་པ་ལ། ཉིན་མོ་ལ་ནི་ནམ་ཡར་ལངས་ཡོང་བ་དང་ཁང་པ་ཉམས་དགའ་བ་དེ་ཡང་ལྕགས་སྲེག་གི་ཁང་པ་རུ་གྱུར། བུ་མོ་བཞི་པོ་ཡང་ཁྱི་བཞི་རུ་གྱུར་ནས། བསྲེགས་པ་དང༌། ཟ་བ་ལ་སོགས་བྱེད་པ་དང༌། ཡང་ས་རུབ་པ་དང་སྔར་བཞིན་བདེ་བ་མྱོང་བ་ཡིན།
ཡང་གནས་པའི་གྲོང་གི་གང་ཟག་ཅིག་གིས། ཉིན་མོར་བྱི་བོ་མི་བྱེད་པའི་ཁས་བླངས་པ་ལ་བརྟེན་ནས། ཉིན་མོ་ནི་བདེ་ཞིང་སྐྱིད་པ། ཁང་པ་ཉམས་དགའ་བའི་ནང་དུ་ལོངས་སྤྱོད་ཕུན་སུམ་ཚོགས་པ་དང༌། བུ་མོ་མཛེས་མ་བཞིས་བསྙེན་བཀུར་བྱེད་པ་ལ། ས་རུབ་པ་དང་ཁང་པ་ཉམས་དགའ་བ་དེ་ལྕགས་སྲེག་གི་ཁང་པར་གྱུར་པ་དང༌། བུ་མོ་མཛེས་མ་བཞི་ཡང་ཁྱི་བཞི་རུ་སོང་ནས་སོ་བཏབ་པ་སོགས་སྡུག་བསྔལ་གོ་ལྡོག་མྱོང་བ་དང༌།
དེ་བཞིན་དུ་འཕགས་པ་དགེ་འདུན་འཚོ་ཞེས་བྱ་བ་དེ་རྒྱ་མཚོའི་འགྲམ་དུ་ཕེབས་པའི་སྐབས་སུ། གཙུག་ལག་ཁང་ཉམས་དགའ་བ་ཞིག་ན། ཉིན་གུང་གཎྜི་རྡུང་བའི་སྐབས་དགེ་འདུན་ཚང་མ་འཛོམས་པ་དང༌། ལམ་སང་གཙུག་ལག་ཁང་དེ་ཡང་ལྕགས་སྲེག་གི་ཁང་པ་རུ་གྱུར་པ་དང༌། ཡང་ལྷུང་བཟེད་དང་ཕོར་པ་ཐམས་ཅད་མཚོན་ཆ་རུ་གྱུར་ནས་རྒྱག་རེས། ཞུ་རེས་དཔག་ཏུ་མེད་པ་བྱས་ནས་མནར་གཅོད་ཀྱི་སྡུག་བསྔལ་ཚད་མེད་པ་མྱོང་བ་དང༌། གུང་ཚིགས་དེ་ཕར་ཡོལ་བ་དང་ཐམས་ཅད་སོ་སོར་གྱེས་འགྲོ་བ་ཞིག་གཟིགས་པས། དེ་གང་རེད་ཞུས་པས། སྔར་སངས་རྒྱས་འོད་སྲུང་གི་སྐབས་སུ་དགེ་འདུན་པ་རྣམས། ཉིན་མོའི་གུང་ཚིགས་ཀྱི་སྐབས་སུ་འཐབ་རྩོད་བྱས་པའི་རྣམ་སྨིན་ཡིན་གསུངས། གཞན་ཡང་ཉི་ཚེ་བའི་དམྱལ་བ་འདྲ་མི་འདྲ། གཏུན་དང༌། ཕྱགས་མ་དང༌། ཀ་བ་དང༌། ཐབ་ཀ་དང༌། ཐེམ་པ་དང༌། ཐག་པ་ལྟ་བུའི་ཉི་ཚེ་བའི་དམྱལ་བ་མང་པོ་ཞིག་གཟིགས་པ་རེད། དེ་ཡང་དཔེར་ན་ཐག་པ་ལྟ་བུ་ལ་ཉི་ཚེ་བའི་དམྱལ་བ་གནས་ཡོད་ན། ཐག་པ་དེས་བཀྱིགས་པ་དང༌། བསྡམས་པ་དང༌། འཐེན་པའི་སྐབས་སུ། ང་རང་ཚོས་ཐག་པ་ཞིག་ཡིན་བསམ་ནའང་ཁོ་རང་ལ་ནི་དཀའ་ངལ་ཆེན་པོ་དང༌། ཀ་བ་འདི་ཚོ་ལའང་ཉི་ཚེ་བའི་དམྱལ་བ་གནས་ཡོད་ན། ང་རང་ཚོས་བལྟས་ན་ཤིང་འདི་ལ་དཀའ་ངལ་གང་ཡང་མེད་བསམ་ནའང་ཁོ་རང་ལ་ཁང་པ་འདིའི་ལྗིད་གོག་ཚང་མ་རྟག་པར་འདེགས་དགོས་པའི་སྡུག་བསྔལ་ཆེན་པོ་ཡོད་པ་དང༌། ཐབ་ཀ་ཞིག་གི་ནང་ལ་ཉི་ཚེ་བའི་དམྱལ་བ་གནས་ཡོད་ན། ང་ཚོས་ཐབ་ཀ་རེད་བསམ་པ་མ་གཏོགས་མེད་ནའང༌། ཁོ་རང་ལ་ནི་ལུས་ཀྱི་ནང་ལ་མེ་སྤར་ནས་ཡོད་པ་ལྟ་བུའི་ཉིན་མཚན་ཀུན་ཏུ་སྡུག་བསྔལ་དཔག་ཏུ་མེད་པར་མྱོང་དགོས་པ་དང༌། ཚོམ་ལྟ་བུ་ཞིག་ལ་ཉི་ཚེ་བའི་དམྱལ་བ་གནས་ཡོད་ན། ང་ཚོས་ཚོམ་ཞིག་རེད་བསམ་ནའང༌། དེའི་ནང་དུ་གཏུན་གྱིས་ཡང་དང་ཡང་དུ་འབྲུ་སོགས་རྡུང་བར་བྱེད་པ་དེས། ཉི་ཚེ་བ་ཁོ་རང་གི་ལུས་ལ་རྡུང་གཏག་བྱས་པ་ལྟ་བུའི་སྡུག་བསྔལ་དཔག་ཏུ་མེད་པ་ཡོད་པ་ཡིན། ཡང་སྔར་མི་ཞིག་འབྲས་བུ་དེ་ཤིན་ཏུ་ནས་ཀྱང་ཆེ་བ་རི་ལྟ་བུ་ཞིག་ཡོད་པ་ལ༑ ལུས་དེ་ཆུང་ཆུང་ཞིག་དེ་ལ་ཕར་འབྱར་ནས་ཡོད་པ་ལྟ་བུ་ཞིག་ཡོད་པས། ལུས་དེ་ཅུང་ཟད་ཙམ་ཞིག་འགུལ་བསྐྱོད་བྱས་ན། ན་ཟུག་ཚ་ཟུག་བཟོད་མི་ནུས་པའི་སྡུག་བསྔལ་དོས་དྲག་པ་མྱོང་བ་ཞིག་བྱུང་བས། དེ་གང་གི་རྣམ་སྨིན་རེད་ཟེར་ན༑ ཕྱུགས་ཀྱི་བྱ་གཅོད་པ་རྣམས་ཀྱི་རྣམ་པར་སྨིན་པ་ཡིན་གསུངས།
མདོར་ན་ཡབ་རྗེ་འགྲོ་བའི་མགོན་པོ་དཔལ་མགོན་འཕགས་པ་ཀླུ་སྒྲུབ་ཞབས་ཀྱི་ཞལ་ནས།
དམྱལ་བ་བྲིས་པ་མཐོང་དང་ཐོས་པ་དང༌། །དྲན་དང་བཀླགས་དང་གཟུགས་སུ་བགྱིས་རྣམས་ཀྱང༌། །འཇིགས་པ་སྐྱེས་པར་གྱུར་ན་མི་བཟོད་པའི། །རྣམ་སྨིན་ཉམས་སུ་མྱོང་ན་སྨོས་ཅི་འཚལ། །ཞེས་གསུངས་པས། དེ་ཡང་དཔེར་ན༑ སངས་རྒྱས་ཀྱིས་དགེ་འདུན་གྱི་སྒོ་མཆོར་གྱི་གཡོན་ཕྱོགས་སུ། འཁོར་བའི་འཁོར་ལོ་ཆ་ལྔ་པ་བྲིས་གསུངས་པས། དགེ་འདུན་པ་རྣམས་ཀྱིས་ཞར་དང་ཞོར་ལ་གཟིགས་ན་ངེས་འབྱུང་སྐྱོ་ཤས་བསྐྱེད་པའི་ཆེད་དུ་ཡིན་པ་རེད། དེ་ལྟ་བུའི་དམྱལ་བ་བྲིས་པ་དེ་མིག་གིས་མཐོང་བ་དང༌། བླ་མ་ལྟ་བུས་བཤད་ནས་ཨམ་ཆོག་གིས་ཐོས་པ་དང༌། རང་གིས་ཡིད་ལ་དྲན་པ་དང༌། རྒྱལ་བའི་བཀའ་མདོ་རྒྱུད་ཀློག་པ་ལ་སོགས་པ་རྣམས་ཀྱིས་ཀྱང་རང་གི་རྒྱུད་ལ་འཇིགས་སྣང་དང་སྔངས་སྐྲག་སྐྱེ་བ་ཡིན་ན། དངོས་སུ་སྐྱེ་བར་འགྱུར་བ་དང༌། ད་ལྟར་དངོས་སུ་སྐྱེས་ནས་སྡུག་བསྔལ་ཉམས་སུ་མྱོང་བ་རྣམས་ལ་ག་འདྲ་ཞིག་ཡོད་གསུངས་པ་ཡིན། ཡང༌། འདི་ན་ཉིན་གཅིག་མདུང་ཐུང་སུམ་བརྒྱ་ཡིས། །རབ་ཏུ་དྲག་བཏབ་སྡུག་བསྔལ་གང་ལགས་པ། །དེ་ནི་དམྱལ་བའི་སྡུག་བསྔལ་ཆུང་ངུ་ལའང༌། །འོལ་ཡང་མི་བགྱིད་ཆར་ཡང་མི་ཕོད་དོ། །ཞེས་གསུངས་པས། འཇིག་རྟེན་འདི་ན་ཉི་མ་གཅིག་ལ་མི་གཞོན་པ་སུམ་བརྒྱའི་ལག་ན་མདུང་སུམ་བརྒྱ་སྤྲད་ནས། གང་ཟག་གཅིག་ལ་བར་མ་ཆད་པར་ཉིན་གང་ཞིག་ལ་བརྒྱབ་པ་ཡིན་ན། དེ་ལ་སྡུག་བསྔལ་ག་ཚོད་ཙམ་ཞིག་ཡོད། དེ་ནི་དམྱལ་བའི་སྡུག་བསྔལ་ལ་ཆ་མཚོན་ན། དམྱལ་བའི་སྡུག་བསྔལ་ཆུང་ཆུང་ཞིག་གི་ཟུར་ཆ་ཙམ་ཡང་མེད་པ་ལྟ་བུ་ཡིན། གཞན་ཡང་བདེ་བ་ཐམས་ཅད་ཀྱི་ནང་ནས་མཆོག་ཏུ་གྱུར་པ་དེ་གང་ཡིན་ཟེར་ན། སྲེད་པ་ཟད་པའི་བདེ་བ་དེ་ཡིན་ལ། དེ་བཞིན་དུ་སྡུག་བསྔལ་ཐམས་ཅད་ཀྱི་ནང་ནས་མཆོག་ཏུ་གྱུར་པ་དེ་ཡང་སྤྱིར་དུ་འཁོར་བ། དེའི་ནང་ནས་ཀྱང་དམྱལ་བ། དེའི་ནང་ནས་ཀྱང་དམྱལ་བ་མནར་མེད་པའི་སྡུག་བསྔལ་དེ་ཡིན་པས། དེ་སྐད་དུ་ཡང༌།
བདེ་བ་ཀུན་གྱི་ནང་ན་སྲེད་ཟད་པའི། །བདེ་བའི་བདག་པོར་བགྱིད་པ་ཇི་ལྟ་བ༑ །དེ་བཞིན་སྡུག་བསྔལ་ཀུན་གྱི་ནང་ན་ཡང༌། །མནར་མེད་དམྱལ་བའི་སྡུག་བསྔལ་རབ་མི་བཟད། །ཅེས་གསུངས་པ་ལྟར་རོ། །འོ་དེ་ལྟ་བུའི་ཡན་ཆོད་ཚ་བའི་དམྱལ་བ་བརྒྱད། གྲང་བའི་དམྱལ་བ་བརྒྱད། ཉི་ཚེ་བ་དང༌། ཉེ་འཁོར་བ་བསྡོམས་པས་དམྱལ་ཁམས་བཅོ་བརྒྱད་ཟེར་བ་ཡིན། དེ་ཡང་ཆོས་པ་ཐམས་ཅད་ཀྱིས་དམྱལ་ཁམས་བཅོ་བརྒྱད་ཀྱི་རྐང་གྲངས་ཙམ་ཡང་ཤེས་པ་གལ་ཆེ་ཞེས་ཀུན་བཟང་བླ་མའི་ཞལ་ལུང་ནང་ན་གསུངས་ཡོད་པས།
དེ་ཡང་སྔ་མ་བླ་མ་ཞང་རིན་པོ་ཆེའི་དྲུང་དུ། དགེ་སློང་སྤྱོད་ལམ་མཛེས་པ་ཞིག་བྱུང་ནས། དམྱལ་ཁམས་བཅོ་བརྒྱད་གང་རེད་གསུངས་ནས་བཀའ་འདྲི་གནང་དུས། དམྱལ་ཁམས་བཅོ་བརྒྱད་དེ། ཚ་བའི་དམྱལ་བ་བརྒྱད། གྲང་བའི་དམྱལ་བ་བརྒྱད་དང་བཅུ་དྲུག །ཀརྨ་པ་ཞྭ་དམར་ནག་གཉིས་དང་བསྡོམས་པས་བཅོ་བརྒྱད་རེད་ཟེར་བ་དེ་ལྟ་བུར་བྱུང་ན་ནི། ཚིག་ཙམ་ཡང་མི་ཤེས་པ། ངོ་ཚ་བའི་གནས་ཡིན་པར་ཀུན་བཟང་བླ་མའི་ཞལ་ལུང་ནང་ལ་དེ་འདྲ་ཡོད་རེད། འོན་ཀྱང་འདི་ལ་ང་དོགས་པ་ཞིག་བྱུང་སྟེ། བླ་མ་ཞང་རིན་པོ་ཆེ་ནི། དབོན་སྒོམ་ཚུལ་ཁྲིམས་སྙིང་པོའི་ཞལ་སློབ་ཡིན་ན། དུས་དེའི་སྐབས་ན་ཀརྨ་པ་ཞྭ་དམར་ནག་གཉིས་ལས། ཀརྨ་པ་ལ་ཞྭ་ནག་གི་མིང་ཡང་ཕལ་ཆེར་མེད་པ་དང༌། ཞྭ་དམར་ནི་དེའི་སྐབས་སུ་གཏན་ནས་མེད་ངེས་པས། དུས་སྐབས་ཁྱོན་ནས་མི་འགྲིག་པའི་དཔེ་དེ་འདྲ་གང་འདྲ་ཞིག་ཡིན་ནམ་སྙམ་ནས། མཁྱེན་བརྩེ་རིན་པོ་ཆེ་ལ་ཡང་བཀའ་འདྲི་ཞུས་པ་ཡིན་པས། ད་དེ་འཇིག་རྟེན་ཡོངས་གྲགས་ཙམ་གྱི་དཔེ་ཞིག་དེ་རུ་སྦྱར་བ་ཡིན་གྱི་རེད། དུས་སྐབས་ནི་ཁྱོད་རང་ཟེར་བ་ལྟར་འགྲིག་གི་མི་འདུག་ཨ་གསུང་གི་འདུག །ཡང་མཁས་པ་གཞན་ལའང་བཀའ་འདྲི་ཞུས་ཀྱང༌། ཞང་རིན་པོ་ཆེ་ནི་གཅིག་མ་གཏོགས་གཉིས་ཡོད་མ་རེད། དེ་གང་འདྲ་ཡིན་ན་གསུངས་པ་ལས་ཐག་ཆོད་པ་མ་བྱུང་ཡང༌། ཀུན་བཟང་བླ་མའི་ཞལ་ལུང་ནི་རྫ་དཔལ་སྤྲུལ་རིན་པོ་ཆེས་མཛད་པ་རེད། དེ་ནི་མཁས་གྲུབ་བསམ་གྱིས་མི་ཁྱབ་པ་ཡིན་པས། ཀུན་མཁྱེན་པད་དཀར་གྱིས་གསུངས་པ་ལྟར། འཁྲུལ་པ་ལྟ་ཅི་ནོར་བའི་གྲབས་ཀྱང་ག་ལ་སྲིད་དེ། སྐྱབས་རྗེ་མཁྱེན་བརྩེ་རིན་པོ་ཆེས་གསུངས་པ་ལྟར་ཡིན་གྱི་རེད། ད་གང་ལྟར་དམྱལ་ཁམས་བཅོ་བརྒྱད་དེ་གྲངས་ཀ་རྒྱག་དགོས་བྱུང་ན། ཀརྨ་པ་ཞྭ་དམར་ནག་གཉིས་རྩི་མ་དགོས་པར། ལམ་སང་ཚ་དམྱལ་བརྒྱད། གྲངས་དམྱལ་བརྒྱད། ཉི་ཚེ་བ། ཉེ་འཁོར་བ་ཞེས་ཧྲག་ཟེར་ནས་སྐྱོར་རྒྱུ་ཡོད་པ་ཞིག་བྱོས་ཨ་ཞེས་གསུངས་ནས་བཞད་མོ་མཛད།
གཉིས་པ་ངན་འགྲོ་ཡི་དྭགས་ཀྱི་སྡུག་བསྔལ་བཤད་པར་བྱེད་པ་དེ་ལ་ཡང༌། ཡི་དྭགས་ལ་བྱིངས་ན་གནས་པ་དང༌། མཁའ་ལ་རྒྱུ་བ་གཉིས་སུ་ཡོད། དེའི་དང་པོ་ནི། འཛམ་བུ་གླིང་འདི་ཡི་གངས་རི་ཏི་སེའི་འོག་དཔག་ཚད་ལྔ་བརྒྱ་ཙམ་ན། ཡི་དྭགས་ཀྱི་གྲོང་ཁྱེར་སེར་སྐྱ་གཤིན་རྗེའི་འཇིག་རྟེན་ཞེས་བྱ་བ་དེ་ཡོད། གྲོང་ཁྱེར་དེའི་དབུས་ན་ཡི་དྭགས་ཀྱི་གཤིན་རྗེ་ཆོས་ཀྱི་རྒྱལ་པོ་ཞེས་བྱ་བ་ཡོད་པས། དེ་ལ་ནི་འདོད་ཡོན་བདེ་སྐྱིད་ལྷ་ལ་འགྲན་ནུས་པ་ཡོད་ནའང༌། ཕྱི་ཡུལ་གྱི་རྣམ་པ་དེ་ལ་སེར་ཐིང་ངེ་བ། ཡིད་དུ་འོང་བའི་དངོས་པོ་ནི་གང་ཡང་མེད་པར་མྱ་ངམ་གྱི་ཐང་གི་དཀྱིལ་དུ། ཁང་རུལ་ཞིག་པོ་ལྟ་བུའི་གྲོང་ཁྱེར་སྙིང་རླུང་ལྡང་བའི་ནང༌། ཡི་དྭགས་ཁ་ཁབ་མིག་ལྟར་ཆུང་བ། ཡན་ལག་འཇག་མ་ལྟར་ཕྲ་བ་སོགས། མདོ་དྲན་པ་ཉེར་བཞག་ལས་རྒྱས་པར་གསུངས་པ་བཞིན་དུ་ཡི་དྭགས་ཀྱི་རིགས་མི་འདྲ་བ་སུམ་ཅུ་སོ་དྲུག་ཙམ་བཤད་རྒྱུ་ཡོད། དེ་ཡང་གཙོ་ཆེ་བ་ལྟ་བུ་མདོར་བསྡུས་ན། ཡི་དྭགས་ཕྱི་ཡི་སྒྲིབ་པ་ཅན་དང༌། ནང་གི་སྒྲིབ་པ་ཅན་དང༌། ཟས་སྐོམ་གྱི་སྒྲིབ་པ་ཅན་དང༌། སྒྲིབ་ཅན་གྱི་སྒྲིབ་པ་ཅན་དང་བཞིའི་ཁོངས་སུ་འདུས་འགྲོ་བ་ཡིན་གསུངས། དེ་ཡང་དཔལ་མགོན་འཕགས་པ་ཀླུ་སྒྲུབ་ཀྱིས་དབུ་མ་བཤེས་སྤྲིང་ལས།
ཡི་དྭགས་ན་ཡང་འདོད་པས་ཕོངས་པ་ཡིས། །བསྐྱེད་པའི་སྡུག་བསྔལ་རྒྱུན་ཆགས་མི་འཆོས་པ། །བཀྲེས་སྐོམ་གྲང་དྲོ་ངལ་དང་འཇིགས་པ་ཡིས། །བསྐྱེད་པ་ཤིན་ཏུ་མི་བཟད་བསྟེན་འཚལ་ལོ། །ཞེས་གསུངས་པ་ལྟར་དུ། ཡི་དྭགས་དེ་དག་ཐམས་ཅད་ཀྱི་སྤྱི་ཁྱབ་ཀྱི་སྡུག་བསྔལ་ནི། བཀྲེས་སྐོམ་གཉིས། དྲོ་གྲང་གཉིས། ངལ་འཇིགས་གཉིས་དང་བཅས་ཏེ། རྩ་བའི་སྡུག་བསྔལ་དྲུག་གི་ཁོངས་སུ་འདུས་པ་ཡིན།
དེ་ལ་དང་པོ་བཀྲེས་སྐོམ་གྱི་སྡུག་བསྔལ་ནི། བཟའ་བཏུང་ཞིག་འཚོལ་དུ་འགྲོ་བའི་གནས་སྐབས་སུ། རྒྱང་རིང་པོ་ན་ཆུ་ཀླུང་ཉམས་དགའ་བ་ཞིག་འདུག་བསམས་ནས། དཀའ་བ་སྤྱད་ནས་དེར་ཕྱིན་པ་དང༌། ཆུ་དེ་གར་སོང་མེད་པར་གྲམ་ཤུལ་སྐམ་པོ་ཞིག་ཏུ་སྐྱ་ཐིང་ངེ་བར་གྱུར་ནས། གཞན་ལས་ཀྱང་སྙིང་རླུང་ལངས་པ་བྱུང་བ་དང༌། ཡང་མཚམས་མཚམས་ལ་ཐག་རིང་པོ་ན་ཆུ་ཞིག་འདུག་སྙམ་ནས་ཆུ་དེ་འཐུང་དུ་ཕྱིན་པ་ན། ཆུ་ག་ལ་ཡོད། རྣག་དང༌། ཁྲག་དང༌། སྐྱག་པ་དང༌། གཅིན་ལ་སོགས་པའི་འདམ་རྫབ་མང་པོའི་ཁྲོད་དུ་བསླེབས་ནས་སྐོམ་པ་སེལ་རྒྱུ་ཕར་བཞག་སྟེ། ཞེན་ཁ་དཔག་ཏུ་མེད་པ་ལོག་ནས་སྐྱུག་མེར་ལང་བའི་སྡུག་བསྔལ་དང༌། ཡང་དེ་བཞིན་དུ་བཀྲེས་སྐོམ་གྱི་མནར་ནས། རྒྱང་རིང་པོ་ན་ཤིང་གི་སྡོང་པོ་ཆེན་པོ་ལ་འབྲས་བུ་ཕུན་སུམ་ཚོགས་པ། ལོངས་སྤྱད་དུ་རུང་བ་ཞིག་འདུག་གོ་བསམས་ཏེ་དེར་ཕྱིན་པ་ན། ཁྲ་མའི་སྡོང་པོ་ཞིག་ཏུ་སོང་ནས། བཟའ་རྒྱུ་གང་ཡང་མེད་པར་དཀའ་ངལ་བརྒྱབ་པ་སྡུག་གྱོང་ལ་སོང་བ་ལ་སོགས་པ་ནི། ཕྱི་ཡུལ་རྐྱེན་གྱིས་རྐྱེན་བྱས་པས་ན། ཕྱི་ཡི་སྒྲིབ་པ་ཅན་ཞེས་བྱ་བ་ཡིན། ནང་གི་སྒྲིབ་པ་ཅན་ནི།
ཁ་ཅིག་ཁ་ནི་ཁབ་ཀྱི་མིག་ཙམ་ལ། །ལྟོ་བ་རི་ཡི་ལྗོངས་ཙམ་བཀྲེས་པས་ཉེན། །མི་གཙང་གྱི་ནར་བོར་བ་ཅུང་ཟད་ཀྱང༌། །འཚལ་བའི་མཐུ་དང་ལྡན་པ་མ་ལགས་སོ། །ཞེས་གསུངས་པ་ལྟར་དུ། ཡི་དྭགས་དེ་དག་ཐམས་ཅད་ཀྱང་ལུས་དེ་ཤིན་ཏུ་ཆེ་བ་ལྟོ་བ་རིའི་ལྗོངས་ཙམ་ཡོད་པ་ལ། ཁ་ཁབ་མིག་ཙམ། མགྲིན་པ་རྟ་རྔ་ཙམ། ཡན་ལག་རྣམས་ནི་འཇག་མ་ཙམ་ཡོད་པ་དེ་ཚོ་བཀྲེས་ཤིང་སྐོམ་པས་གདུངས་ཏེ། བཟའ་བཏུང་ཞིག་འཚོལ་དུ་འགྲོ་དགོས་བསམས་ཀྱང་དང་པོར་རྐང་པས་ལུས་པོ་མི་ཐེག །གལ་ཏེ་དཀའ་ངལ་མང་པོ་བརྒྱབ་ནས་འདར་སིག་སིག་གིས་ཕར་ཕྱིན་པའི་གནས་སྐབས་ན་བཟའ་བཏུང་མི་རྙེད། བཟའ་བཏུང་ཞིག་རྙེད་དུ་ཟིན་ཀྱང༌། ཁ་ཁབ་མིག་ཙམ་པ་ནས་ཐར་རོགས་མི་བྱེད། ཁ་ཁབ་མིག་ཙམ་པ་ནས་རྒྱ་མཚོ་ཆེན་པོའི་ཆུ་ཙམ་བཙུད་ནས་འཐུང་བའི་དབང་དུ་བཏང་ནའང༌། ཡི་དྭགས་ཀྱི་སེར་སྣའི་དུག་གིས་བསྐམས་ནས་སྡོད་པ་ལ་སོགས་རང་གི་ལུས་ཀྱི་རྐྱེན་བྱས་པས་ན། བཟའ་བཏུང་གང་ཡང་ལོངས་སྤྱོད་དུ་མེད་པའི་ནང་གི་སྒྲིབ་པ་ཅན་ཞེས་བྱ་བ་ཡིན། མ་ཟད་མི་གཙང་བ་ལུད་པ་སོགས་གྱི་ནར་གཡུགས་བཞག་པའང་ཡི་དྭགས་ལ་མི་ཐོབ་པའི་དཀའ་ངལ་ཡོད་པར་གསུངས་པས། དེ་ཡང་སློབ་དཔོན་ཛེ་ཏཱ་རི་སྟེ། བོད་སྐད་དུ་དགྲ་ལས་རྣམ་རྒྱལ་ཞེས་ཞུ་བ་དེ་ལྗོངས་རྒྱུ་ལ་ཕེབས་པའི་སྐབས་སུ། ལམ་དུ་ཡི་དྭགས་མོ་ཕྲུ་གུ་ལྔ་བརྒྱའི་ཨ་མ་ཞིག་ཕྲད་ནས། སློབ་དཔོན་ཁྱེད་རྒྱ་གར་རྡོ་རྗེ་གདན་དུ་ཕེབས་པ་ཡིན་ན། ངའི་ཁྱོ་ག་དེ་རྡོ་རྗེ་གདན་ལ་བཟའ་བཏུང་ཞིག་གི་དོན་ལ་སོང་ནས་ལོ་བཅུ་གཉིས་བར་དུ་འཁོར་མ་བྱུང༌། ང་ཚོ་མ་བུ་ལྔ་བརྒྱ་ལྟོགས་རི་ལ་ཤི་འགྲོ་བར་འདུག་པས། སློབ་དཔོན་ཁྱེད་ཀྱིས་ཁོ་ལ་མགྱོགས་ཚོད་ཡོང་རོགས་གྱིས་ཟེར་ནས་ལན་ཞིག་གསུང་རོགས་གནང་ཟེར་ཏེ་ལན་བསྐུར་བའི་ཚེ། སློབ་དཔོན་གྱིས་གསུངས་ན། ཁྱོད་རང་ཡི་དྭགས་ཚོ་འདྲ་བོ་འདུག་པས། ངས་ཁྱོད་ཀྱི་ཁྱོ་ག་དེ་ངོ་ཤེས་ཡོང་ངམ་གསུང་དུས། ངོ་མི་ཤེས་རྒྱུ་གང་ཡང་མེད། ངའི་ཁྱོ་ག་དེ་ཁ་ཆེ་བ། སྣ་ཉག་པ། མིག་ཞར་བ། ལུས་མི་སྡུག་པའི་མཚན་མ་དགུས་བརྒྱན་པ། ཡི་དྭགས་གཞན་གང་ལས་ཉམ་ཆུང་བ་ཞིག་ཡོད་ཟེར་བས། སློབ་དཔོན་ཛེ་ཏཱ་རི་རྡོ་རྗེ་གདན་དུ་ཕེབས་ནས་ཕར་ཚུར་གཟིགས་པའི་སྐབས་སུ། དགེ་ཚུལ་ཞིག་གིས་གཏོར་མ་ཞིག་བཏང་ནས་གཏོར་ཆུ་སོགས་བོར་བཞག་པ་ལ། ཡི་དྭགས་མང་པོ་རུབ་བརྒྱབ་ས་ལ་ཁོ་རང་བྱུང༌། སློབ་དཔོན་གྱིས་ལན་སྤྲད་པས། དེས་ཟེར་ན། ང་འདིར་ཡོང་ནས་ལོ་བཅུ་གཉིས་སོང་ནའང༌། ཐེངས་ཤིག་དགེ་སློང་ཡང་དག་པ་ཞིག་གིས་ལུད་པ་ཞིག་དོར་བ་དེ་ལ། ང་ཚོ་ཡི་དྭགས་མང་པོས་རུབ་བརྒྱབ་པ་ན་ཆ་ཤས་ཙམ་ཞིག་ཐོབ་པ་མ་གཏོགས། གཞན་གང་ཡང་ད་ལྟའི་བར་མ་ཐོབ་ཟེར། དགེ་སློང་གི་ལུད་པའི་ཆ་ཤས་དེ་ད་ལྟར་ཡང་ཟ་མ་ནུས་པར། ལག་པ་ལ་གོས་ནས་ཡོད་པ་དང༌། ཁོ་རང་ལུད་པ་རྩོད་ས་ནས་ཡི་དྭགས་གཞན་གྱིས་ལུས་ལ་རྨ་མང་པོ་ཡང་གཏོད་འདུག་གསུངས།
ཟས་སྐོམ་གྱི་སྒྲིབ་པ་ཅན་ནི། དེ་ལ་ཡང་མེ་ལྕེའི་ཕྲེང་བ་ཅན་དང༌། ལྗན་ལྗིན་ཟ་བ་དང་གཉིས་ཡོད་རེད། དང་པོ་ནི་བཟའ་བཏུང་ཕྲན་བུ་མགྲིན་པ་རྟ་རྔ་ཙམ་ནས་ཐར་ཏེ། ལྟོ་བ་ཡུལ་ལྗོངས་ཙམ་པའི་ནང་དུ་བསླེབས་པའི་གནས་སྐབས་ན། བཀྲེས་སྐོམ་སེལ་རྒྱུ་མེད་པའི་སྟེང་དུ། ཁོག་པའི་ནང་ནས་ཡར་མེ་འབར་ཏེ། སྔར་ལས་ཀྱང་ལྷག་པའི་སྡུག་བསྔལ་མྱང་བ་དང༌། ལྗན་ལྗིན་ཟ་བ་ནི། ཡི་དྭགས་ཁ་ཤས་ཀྱིས་ཕྱི་ས་ཟ་བ་དང༌། གཅིན་འཐུང་བ་དང༌། ངར་སྣབས་ཟ་བ་ལ་སོགས་པ་ཡིན། དེ་ཚོ་ཐམས་ཅད་ནི་བཟའ་བཏུང་ལ་བརྟེན་ནས་སྒྲིབ་པ་བྱུང་བས་ན། ཟས་ཀྱི་སྒྲིབ་པ་ཅན་ཞེས་བྱ་བ་ཡིན།
སྒྲིབ་ཅན་གྱི་སྒྲིབ་པ་ཅན་ནི། ཡི་དྭགས་ཁ་ཤས་ཕྱུག་པོ་ལོངས་སྤྱོད་དང་ལྡན་པ། རང་ལ་ཡོད་རྒྱུ་གང་ཡང་ཡོད་ནའང་དེ་ཚོ་ཟ་ཡང་མི་ནུས། འཐུང་ཡང་མི་ནུས་པར་ཡི་དྭགས་ཀྱི་གཏེར་སྲུང་ཞེས་ལྷ་ཡི་ལོངས་སྤྱོད་ཅན་དེ་འདྲ་ཡོད་པ་ཡིན། ཡང་འགའ་ཞིག་ནི་ལྗོན་ཤིང་ལོ་འདབ་འབྲས་བུ་ཕུན་སུམ་ཚོགས་པར་ཡོད་པ་དེ་འདྲ་མིག་གིས་མཐོང་ན་ཡང༌། དེའི་དྲུང་དུ་སྲུང་མ་ལས་མཁན་དེ་འདྲ་བསྡད་ནས། རང་ཉིད་ཟ་སྙིང་ག་ཚད་འདོད་ཀྱང་བཟའ་རྒྱུ་མེད་པ་དེ་ཚོ་ལ་སྒྲིབ་ཅན་གྱི་སྒྲིབ་པ་ཅན་ཞེས་བྱ་བ་རེད།
ཡང་ཀུན་བཟང་བླ་མའི་ཞལ་ལུང་གི་ནང་ན། སྒོས་ཁུར་གྱི་སྒྲིབ་པ་ཅན་ཞེས་བྱ་བ། ཡི་དྭགས་གཅིག་གི་ལུས་ལ་ཡི་དྭགས་མང་པོས་ཚང་བཅས་ནས། ལུས་དེ་ཕར་ཕུག །ཚུར་ཕུག་ནས་ཟ་བར་བྱེད་པ་དེ་འདྲ་ཡོད་གསུངས། འོ་དེ་ལྟ་བུའི་ཡི་དྭགས་དེ་ཚོ་ལ་ནི་ཆུ་དངོས་སུ་འཐུང་རྒྱུའི་གོ་སྐབས་ལྟ་ག་ལ་ཡོད་དེ། ཐ་ན་ཆུ་ཞེས་བྱ་བའི་མིང་ཙམ་ཡང་མ་ཐོས་པར་ལོ་མང་པོར་འགྲོ་བ་ཡོད་པ་ནི། སྔར་གྲོ་བྱིན་སྐྱེས་རྣ་བ་བྱེ་བ་རི་ལམ་ནོར་ཏེ། ཡི་དྭགས་ཀྱི་ཡུལ་དུ་བསླེབས་པའི་སྐབས་སུ། ཡི་དྭགས་ཀྱི་སེར་སྣའི་དུག་གི་ཚད་པས་ཕོག་ནས། ཁོང་ཞལ་ཤིན་ཏུ་སྐོམ་པ་ཞིག་བྱུང་སྟེ། ལྕགས་ཀྱི་ཁང་པ་ཆེན་པོ་ཞིག་གི་སྒོ་ན་སྐྱེས་བུ་མདོག་ནག་ལ་མིག་རྩ་དམར་བ་ཞིག་འདུག་པ་ལ། ང་ཁ་སྐོམ་བྱུང་ཁྱོད་ལ་ཆུ་ཞིག་མེད་དམ་ཞེས་ཕར་དྲིས་པ་དང༌། དེ་མ་ཐག་ཏུ་ཡི་དྭགས་སྡོང་དུམ་མེས་ཚིག་པ་ལྟ་བུ་འགའ་ཤས་ཤིག་འུབ་ཀྱིས་འདུས་ཏེ། སྐྱེས་བུ་ཕུན་སུམ་ཚོགས་པ་ཆུ་སྩོལ་དང༌། ཆུ་སྩོལ་དང་ཟེར་བས། ཁྱོད་རྣམས་ཅི་ཟེར། ཆུ་ང་ལའང་མེད་ནས་ཕར་དྲིས་པ་ཡིན། ཆུ་སྩོལ་ཅིག་བྱས་པས། ཁྱོད་ཅི་ཟེར་ང་ཚོ་འདི་རུ་སྐྱེས་ནས་ལོ་བཅུ་གཉིས་སོང་ན་ཡང༌། ད་ལྟའི་བར་དུ་ཆུ་མིག་གིས་མཐོང་བའམ། ཁ་ལ་འཐུང་རྒྱུ་ཕར་བཞག །ཆུ་ཞེས་བྱ་བའི་མིང་དེ་ཡང་ཐེངས་དང་པོ་དེ་རིང་ཁྱེད་ཀྱི་ཁ་ནས་གོ་བ་ཡིན་ཟེར་བ་ལྟ་བུ་དང༌། ཡང་ཡི་དྭགས་ཕུབ་མ་ཟ་བ་དང༌། ལྕགས་ཀྱི་ཐོ་ལུམ་ཟ་བ་དང༌། རང་གི་ཤ་ཟ་བ་དང༌། རྣག་ཁྲག་ཟ་བ་དེ་འདྲ་གཟིགས་པའི་གཏམ་རྒྱུད་ཀུན་བཟང་བླ་མའི་ཞལ་ལུང་དུ་གསལ་བར་ཡོད་རེད།
དེ་བཞིན་བླ་མ་རིན་པོ་ཆེའི་གསུང་རྒྱུན་ལ། ཞྭ་དམར་ལམ་རིམ་ཟེར་བའི་ནང་དུ་ཡོད་པའི་གཏམ་རྒྱུད་ཞིག་ཡོད་པ་དེ་གང་དྲན་ཞུ་ན། སྔ་མར་བུ་ཆུ་སྨད་ཅེས་བྱ་བའི་མ་བུ་གཉིས་ཡོད་པས། མ་དེ་སེར་སྣས་གདུང་བ་ཞིག་ཡོད། ནམ་ཞིག་ཨ་མ་དེ་ཤི་ནས། བུ་དེས་ཆོས་བྱས་ཏེ་དགྲ་བཅོམ་པའི་གོ་འཕང་ཞིག་ཐོབ། རྒྱ་མཚོའི་འགྲམ་དུ་ལོ་མའི་སྤྱིལ་བུ་བཅས་ནས་བསྡད་པའི་གནས་སྐབས་སུ། ཉི་མ་གཅིག་ལ་ཡི་དྭགས་མོ་འཇིགས་སུ་རུང་བ། ཉམ་ཐག་པ་ཞིག་དེའི་རྩ་ལ་བྱུང་དུས། ཡི་དྭགས་མོ་དེས་ཟེར་ན།
བུ་གཅིག་གང་ལས་བཙས་པ་ཡི། །བྱམས་པའི་མ་ནི་བདག་ཡིན་ཏེ། །ཟས་དང་སྐོམ་དང་བྲལ་བ་ཡི། །ཡི་དྭགས་རྣམས་ཀྱི་ནང་དུ་སྐྱེས། །བདག་ནི་ཤི་བའི་དུས་འདས་ནས། །ལོ་གྲངས་ཉི་ཤུ་ལྔ་ལོན་ཏེ། །ཆུ་ཡི་བག་ཀྱང་མ་མཐོང་ན༑ །ཁ་ཟས་ལྟ་ཞིག་ག་ལ་མཐོང༌། །ཞེས་བུ་ཁྱོད་རང་སྐྱེད་པར་བྱེད་པའི་ཨ་མ་དེ་ང་ཡིན། ང་ནི་ཡི་དྭགས་ཀྱི་ལུས་སུ་སྐྱེས་ནས་ལོ་ཉི་ཤུ་རྩ་ལྔ་སོང་ཡང༌། ད་ལྟའི་བར་དུ་ཆུའི་བག་ཙམ་མིག་གིས་མ་མཐོང་བས། ཁ་ཟས་བཟའ་རྒྱུ་ནི་ལྟ་ཅི་སྨོས་ཏེ། ང་ལ་དེ་ལྟ་བུའི་ཉམ་ཐག་པ་ཡོད་ཟེར་བས། བུ་དེ་ཡང་ངའི་ཨ་མ་དེ་སེར་སྣ་ཅན་ཞིག་ཡོད། ད་དེ་ཡི་དྭགས་སུ་སྐྱེས་པ་འདྲ་བསམས་ནས་སྡུག་བསྔལ་ཚད་མེད་པ་བྱུང་ནས། ཨ་མའི་དོན་དུ་རས་ཡུག་གཅིག་དགེ་འདུན་གྱི་སྡེ་ཞིག་ལ་ཕར་ཕུལ་ཏེ། ངའི་ཨ་མ་དེ་ཡི་དྭགས་སུ་སྐྱེས་འདུག །དེ་ལ་ཐུགས་སྨོན་སྐྱབས་འཇུག་གནང་རོགས་གནང་ཞུས། ཡི་དྭགས་དེ་སེར་སྣའི་དབང་གིས་བུས་ཕར་ཕུལ་བ་དེ་མཚན་མོར་ཚུར་ཕྲོགས། ཡང་བུས་ཚུར་བླངས་ཏེ་དགེ་འདུན་གྱི་སྡེ་ལ་ཕུལ་ནའང༌། ཡང་ཚུར་ཕྲོགས་ཏེ། ལན་གྲངས་གཉིས་གསུམ་བར་བརྐུས་པའི་རྗེས་སུ། རས་ཡུག་དེ་ཆ་བཞི་རུ་བགོས་ནས་ཕྱོགས་བཞིའི་དགེ་འདུན་གྱི་སྡེའི་གདན་ལ་ལྷན་པ་འདྲ་བོ་ཕར་བརྒྱབ་བཞག་པས། ཡི་དྭགས་མོས་རྐུ་མ་ཐུབ་ཅིང༌། ཡི་དྭགས་དེ་ཡང་གནས་ངན་དེ་ལས་འཕོས་ཏེ། མཐོ་རིས་སུ་སྐྱེས་པའི་གཏམ་རྒྱུད་ཡོད་པ་རེད། དེ་དག་ནི་ཡི་དྭགས་བཀྲེས་སྐོམ་གྱི་སྡུག་བསྔལ་ཡིན། གཉིས་པ་ཡི་དྭགས་དྲོ་གྲང་གི་སྡུག་བསྔལ་ནི།
ཡི་དྭགས་རྣམས་ལ་སོས་ཀའི་དུས་སུ་ནི། །ཟླ་བའང་ཚ་ལ་དགུན་ནི་ཉི་མའང་གྲང༌། །ལྗོན་ཤིང་འབྲས་བུ་མེད་འགྱུར་དེ་དག་གིས། །བལྟས་པ་ཙམ་གྱིས་ཆུ་ཀླུང་སྐེམ་པར་འགྱུར། །ཞེས་གསུངས་པས། ཡི་དྭགས་རྣམས་ལ་སོས་ཀ་ཤིན་ཏུ་ཚ་བ་ཆེ་བའི་གནས་སྐབས་སུ། ཟླ་བའི་རྒྱུ་ཆུ་ཤེལ་ལས་གྲུབ་པས་རེག་བྱ་ཤིན་ཏུ་བསིལ་བ་ཡིན་ནའང༌། ཡི་དྭགས་དེ་རྣམས་ལ་ནི་བསིལ་རྒྱུ་མེད་པའི་སྟེང་དུ། རེག་བྱ་ཚ་བའི་སྡུག་བསྔལ་མྱངས་ནས་ཚ་བའི་སྟེང་ཚ་བ་མི་བཟོད་པར་འབྱུང་བ་ཡིན། དགུན་ཀ་ཤིན་ཏུ་གྲང་ངར་ཆེ་བའི་གནས་སྐབས་སུ། ཉི་མའི་རྒྱུ་མེ་ཤེལ་ལས་གྲུབ་པས་རེག་བྱ་ཤིན་ཏུ་ཚ་བ་ཡིན་ནའང༌། ཡི་དྭགས་དེ་རྣམས་ལ་ནི་ཉི་མའི་རེག་བྱ་དེ་ཡང་གྲང་བར་འགྱུར་ནས། གྲང་བའི་སྟེང་དུ་ཡང་གྲང་བ་མི་བཟོད་པའི་སྡུག་བསྔལ་ཆེན་པོར་མྱང་དགོས་པ་ལྟ་བུའི་ཚ་གྲང་གི་སྡུག་བསྔལ་འབྱུང་བ་ཡིན།
གསུམ་པ་ངལ་འཇིགས་ཀྱི་སྡུག་བསྔལ་ནི། ཡི་དྭགས་འགའ་ཞིག་ནི། གཟུགས་པོ་ཆེན་པོ་དཔག་ཚད་ལྔ་ཙམ་ཡོད་པ་ལ། ཡན་ལག་ཐམས་ཅད་ཤིན་ཏུ་ཕྲ་བ། ལོ་མང་པོར་བཟའ་བཏུང་གང་ཡང་ཁ་ལ་མ་རེག་པའི་དབང་གིས་ལུས་དེ་ཤིང་སྡོང་རུལ་བ་ལྟར་སྐམ་པོ། རུས་པ་ལ་སྐྱི་དཀར་བཀབ་པ་ཙམ་ལས། ཤ་ནི་གང་ཡང་མེད་པ། སྐྱི་དང་ཆུ་རྒྱུས་དང་རྩ་རྣམས་དྲ་བ་དྲ་ཕྱེད་ལྟར་ཚུར་སྦྲེལ་བའི་ལུས་དེ། ཕར་ལངས་ནས་འགྲོ་བའི་སྐབས་སུ། དང་པོར་རྐང་པས་ལུས་པོ་མི་ཐེག །རྐང་པས་ལུས་པོ་ཅུང་ཟད་ཐེགས་ནས་འགྲོ་བའི་ཚེ། རྐང་ལག་རུས་པའི་ཚིགས་རྣམས་ཕན་ཚུན་འཐབ་ནས། ཤིང་རྟ་གོག་པོ་དྲངས་ཡོང་བ་ལྟར། སྒྲ་ཡང་ཁྲག་ཁྲོག་ཟེར་བ་དང༌། མེ་སྟག་ཀྱང་དམར་ཁྲམ་ཁྲམ་ཐོན་འོང་བ་དེ་ལྟ་བུའི་ངལ་དུབ་དཔག་ཏུ་མེད་པའི་སྒོ་ནས་ཁ་ཟས་འཚོལ་དུ་འགྲོ་དགོས་པ་སྟེ། ངལ་བའི་སྡུག་བསྔལ་དང༌། ཡི་དྭགས་ལ་འཇིགས་པའི་སྡུག་བསྔལ་ཡང༌། ཡི་དྭགས་ནང་ལ་བསོད་ནམས་ཆེ་བ་འདྲ་བོ་མང་པོ་ཡོད་པས། ཡི་དྭགས་མཐུ་ཆེན་པོ་དང༌། གཟི་བརྗིད་ཆེན་པོ་འདྲ་བ་རེ་བསླེབས་འོང་བའི་སྐབས་སུ། ཡི་དྭགས་ཉམ་ཆུང་ཐམས་ཅད་ནི་ལྟ་བའི་གླགས་ཙམ་ཡང་མེད་པར་བྲོས་ནས་འགྲོ་དགོས་པ་དང༌། དེ་བཞིན་དུ་བསིལ་བར་འདོད་ནས་ནགས་ཁྲོད་དུ་ཕྱིན་ན། ནགས་ཁྲོད་ལ་མེ་དཔུང་རབ་ཏུ་འབར་ཏེ་མེས་བསྲེགས་པའི་སྡུག་བསྔལ། རི་བོ་གངས་ཅན་དུ་ཕྱིན་ནའང༌། གངས་ཅན་ལའང་མི་བཟོད་པའི་ཚ་བ་ཆེན་པོའི་སྡུག་བསྔལ་མྱང་བ་དང༌། དེ་བཞིན་ནམ་མཁའ་ནས་མེའི་ཆར་པ། ལྕགས་ཀྱི་མདའ་ལ་སོགས་པ་ལྷུང་ནས། དུད་པ་ཐུལ་ཐུལ། གསུར་དྲི་ཆིལ་ཆིལ་དེ་ལྟ་བུར་བསྲེགས་པའི་མནར་གཅོད་དཔག་ཏུ་མེད་པ་འབྱུང་བ་སོགས། སྣང་བ་ཐམས་ཅད་ཕྱིན་ཅི་ལོག་ཏུ་བབ་པའི་སྡུག་བསྔལ་ནི་བསམ་གྱིས་མི་ཁྱབ་པ་མང་པོ་འབྱུང་བ་ཡིན་གསུངས། །
གཉིས་པ་མཁའ་ལ་རྒྱུ་བའི་ཡི་དྭགས་ནི། བཙན་དང༌། རྒྱལ་པོ། ཤི་འདྲེ། འབྱུང་པོ། མ་མོ། ཐེའུ་རང་ལ་སོགས་པ་དེ་དག་ཀྱང་མཁའ་ལ་རྒྱུ་བའི་ཡི་དྭགས་ཡིན། དེ་ཚོ་ཐམས་ཅད་ནི་དུས་དང་རྣམ་པ་ཐམས་ཅད་དུ་འཇིགས་སྣང་སོགས་མནར་གཅོད་ཀྱི་སྡུག་བསྔལ་ཚབས་ཆེན་པོ་འབྱུང་བ་དང༌། སྐད་ཅིག་ཙམ་ཡང་སྡོད་ལོང་མེད་པར་བྱ་སྒྲོ་རླུང་གིས་ཁྱེར་བ་ལྟར་འགྲོ་དགོས་པ་དང༌། གཞན་ཡང་དུས་དང་རྣམ་པ་ཐམས་ཅད་དུ་ཁོང་ཁྲོ་དང༌། བསམ་པ་ངན་པ་ལ་གནས་ནས་ཡོད་པ་ཡིན་པས། སེམས་ཅན་གྱི་སྲོག་ལ་གནོད་པ་དཔག་ཏུ་མེད་པར་བསྐྱལ་བའི་དབང་གིས། ནམ་ཞིག་ཡི་དྭགས་དེ་ནས་ཚེ་འཕོས་ན། འཕོས་མ་ཐག་ཏུ་དམྱལ་བ་ལ་འགྲོ་ཆོག་ཆོག་མ་གཏོགས་མེད་པ་དེ་ལྟ་བུ་དང༌། མ་ཟད་ཤི་འདྲེ་སོགས་ལ། རང་ཉིད་མི་ཡུལ་ནས་མར་ཤི་བའི་གནས་སྐབས་སུ། ཤི་ཚུལ་དེ་མེས་ཚིགས་པ་དང༌། ཆུས་ཁྱེར་བ་དང༌། གཡང་ལས་ལྷུང་བ་དང༌། མཚོན་ཆ་བརྒྱབ་པ་དང༌། ནད་ཀྱིས་བཏབ་པ་སོགས་ག་འདྲས་ཤི་ཡོད་ན། བདུན་ཕྲག་རེའི་ནང་དུ་དེ་ལྟ་བུའི་ཤི་བའི་སྡུག་བསྔལ་བཟོད་ཐབས་མེད་པ་རེ་མྱང་བ་དང༌། སྡུག་བསྔལ་དེ་གཞན་དག་ཅིག་ལ་སྤོ་བར་བསམ་ནའང་རང་ལ་ནི་མི་ཕན། གཞན་དེ་ལ་ནི་གནོད་པ་ཚད་མེད་པར་འབྱུང་བ་ཡིན། དེ་བཞིན་རང་གི་ཕ་མ་དང་སྤུན། གཉེན་དང་ཉེ་འབྲེལ་སོགས་ཀྱི་དྲུང་དུ་དགའ་བཞིན་སྤྲོ་བཞིན་ཐུག་ཏུ་འགྲོ་དགོས་བསམས་ནས་ཕྱིན་པ་ན༑ དེ་ཚོས་ཚུར་ནི་མི་མཐོང༌། ཕར་ནི་མཐོང་ཡང་གཏམ་ལབ་ཀྱང་ལན་གང་ཡང་མེད་པ་དང༌། འགྲོ་ས་དེ་ལ་གློ་བུར་དུ་ནད་དང་གདོན་དང་བགེགས་ལ་སོགས་པས་ན་ཚ་ཟུག་གཟེར་དྲག་པོ་དང༌། སྨྱོ་བ་དང༌། འབོག་པ་སོགས་ཚབས་ཆེན་པོ་འབྱུང༌། དེའི་སྐབས་སྔགས་པ་ནུས་མཐུ་ཅན་དེ་འདྲ་གདན་འདྲེན་ཞུས་ནས། སྔགས་པ་དེ་ཚོས་ཆོ་གའི་སྒོ་ནས་མནན་བསྲེགས་འཕངས་གསུམ་བྱས་པས། ས་འོག་མུན་པའི་ནང་དུ་བསྐལ་པའི་བར་དུ་མནན་པ་ལྟ་བུ་དང༌། སྦྱིན་སྲེག་གི་མེས་བསྲེགས་པ་དང༌། རྡོ་རྗེ་དང༌། ཡུངས་ཐུན་ལ་སོགས་པས་བྲབས་པའི་གནས་སྐབས་སུ། མགོ་བོ་དུམ་བུ་བརྒྱར་འགས་པ་དང༌། ལུས་ཀྱང་ཚལ་པ་སྟོང་དུ་འགྲོ་བ་སོགས་ཀྱི་མནར་གཅོད་ཀྱི་སྡུག་བསྔལ་དཔག་ཏུ་མེད་པར་འབྱུང་བ་སོགས་འཁྲུལ་སྣང་ལས་ཀྱང་འཁྲུལ་སྣང་གི་སྡུག་བསྔལ་ལ་སྤྱོད་པ་དང༌། དེའི་སྟེང་དུ་བཀྲེས་སྐོམ་དང༌། ཚ་གྲང་དང༌། ངལ་འཇིགས་ཀྱི་སྡུག་བསྔལ་ནི་ཡི་དྭགས་སྤྱི་ཁྱབ་ལ་ཇི་ལྟར་ཡོད་པ་བཞིན་ཁྱད་པར་མེད་པར་འབྱུང་བ་ཡིན། ཡི་དྭགས་ཁ་ཤས་ལ་བྱའི་མགོ་ཅན་དང༌། སྦྲུལ་གྱི་མགོ་ཅན་སོགས་ལུས་ཀྱང་ཤིན་ཏུ་མི་མཛེས་པས། དེ་ལ་བརྟེན་པའི་སྡུག་བསྔལ་ཡང་ཚབས་ཆེན་པོ་འབྱུང་བ་ཡིན་གསུངས། ཚེ་ཚད་ནི། ཡི་དྭགས་ཕལ་ཆེ་བ། མིའི་ཟླ་བ་རེ་ལ་ཞག་གཅིག་ཏུ་བརྩིས་པའི་རང་ལོ་ལྔ་བརྒྱར་གནས་དགོས་པར་བཤད་དོ། །
དེ་ལྟར་སེམས་ཅན་ཡི་དྭགས་སུ་སྐྱེ་བའི་རྒྱུའི་གཙོ་བོ་ནི། དེ་ཡང་སྤྱིར་མི་དགེ་བ་བཅུ་དང༌། བྱེ་བྲག་ཏུ་མི་དགེ་བ་བཅུ་དེ་དག་ཐམས་ཅད་ཀྱང་ཆགས་པས་ཀུན་ནས་བསླངས་ཏེ། ལས་བསགས་པ་གང་ཡིན་པ་དེས་དེར་སྐྱེ་བ་དང༌། མ་ཟད་ཡུལ་ཁྱད་པར་ཅན་རྣམས་ལ་ཡི་དྭགས་ཀྱི་མིང་གིས་བརྗོད་པ་དང༌། སེར་སྣ་དང༌། འཇུར་གེགས་ཀྱིས་གཞན་དགེ་བ་བྱེད་པ་ལ་མ་བྱེད་ཟེར་བ་དང༌། གཞན་ལ་འདི་མ་སྤྲད་ཟེར་བ་དང༌། ཆེ་སོང་ཟེར་བ་དང༌། ཆེ་དྲགས་པས་ཆུང་དུ་ཐོང་ཟེར་བ་དང༌། ཕྲིས་ཟེར་བ་ལ་སོགས་པ་སྟེ། མདོར་ན་སེར་སྣའི་སྒོ་ནས་ལས་བསགས་པ་དེ་དག་ལ་བརྟེན་ནས་དེར་སྐྱེ་བ་ཡིན། དེས་ན་ང་རང་ཚོ་འཇིག་རྟེན་མི་ཡུལ་དུ་སྔ་དྲོ་ཙམ་དང༌། ཕྱི་དྲོ་ཙམ་ཞིག་ལ་བཟའ་བཏུང་མ་བྱུང་ནའང་ཁོང་ཡུས་ཀྱིས་བརྒྱངས་ནས། ང་ད་ནངས་སྔ་དྲོ་ནས་ད་ལྟའི་བར་དུ་ཟ་མ་མ་བྱུང༌། ཁ་ཡང་སྐོམ་སོང༌། གྲོད་པ་ཡང་ལྟོགས་སོང༌། ཟ་མ་ག་ན་ཡོད། ཇ་ག་ན་ཡོད་ཟེར་ནས་ཧུར་ཐུང་ཐུང་འདྲ་བོ་ཞིག་བྱེད་ཀྱི་རེད། ཡི་དྭགས་ཀྱི་གནས་སུ་སྐྱེ་བ་དེ་དག་ལ་ནི། ལོ་བཅུ་གཉིས་སོགས་དེ་འདྲའི་བར་དུའང་ཆུའི་མིང་ཙམ་ཡང་མ་ཐོས་པའི་སྡུག་བསྔལ་དེ་ལྟ་བུ་ཡོད་ན། སྡུག་བསྔལ་དེ་མི་བཟོད་ཀྱང་བཟོད་ནི་དགོས། བཟོད་ཐབས་ནི་མེད། དེར་སྐྱེས་པའི་སེམས་ཅན་དེ་དག་ཀྱང་རང་གི་ཕ་མར་མ་གྱུར་པ་ནི་གཅིག་ཀྱང་མེད། དེ་ཙམ་དུ་མ་ཟད་ཚེ་འདིའི་ཕ་དང་མ་ལ་སོགས་པས་སེར་སྣའི་སྒོ་ནས་ལས་བསགས་པ་ལ་བརྟེན། ད་ལྟར་ཡི་དྭགས་སུ་མ་སྐྱེ་བའི་ངེས་པ་གང་ཡང་མེད་པས། དེ་རྣམས་སུ་སྐྱེས་པ་ཡིན་ན་སྡུག་བསྔལ་དེ་ག་འདྲས་བྱས་ནས་བཟོད། རང་ཉིད་ཀྱིས་ཀྱང་ཚེ་འདི་དང༌། སྐྱེ་བ་འཁོར་བ་ཐོག་མ་མེད་པ་ནས་བཟུང་སྟེ། ཡི་དྭགས་སུ་སྐྱེ་བའི་ལས་བསམ་གྱིས་མི་ཁྱབ་པ་མང་པོ་བསགས་ཡོད་པས། དེ་དག་ལ་སྔར་བྱས་འགྱོད་བཤགས་དང༌། ཕྱིན་ཆད་སྲོག་ལ་བབས་ཀྱང་ཡི་དྭགས་ཀྱི་གནས་དེ་རྣམས་སུ་སྐྱེ་བའི་རྒྱུ། ནག་པོ་སྡིག་པ་མི་དགེ་བའི་ལས་དང་བྱ་བ་སྐད་ཅིག་ཙམ་ཡང་མི་བྱ་སྙམ་པའི་སྡོམ་སེམས་དང༌། ད་ལྟར་ཡི་དྭགས་ཀྱི་སྐྱེ་གནས་དེ་རྣམས་སུ་སྐྱེས་པ་དེ་དག་ཐམས་ཅད་ལ་བྱམས་པ་དང་སྙིང་རྗེ་བྱང་ཆུབ་སེམས་ཀྱིས་ཀུན་ནས་བསླངས་ཏེ། གཏོར་མ་དང་ཆུ་སྦྱིན་རེ་ལས་མེད་ནའང༌། བསྔོ་བ་དང་སྨོན་ལམ་ཡང་བཏབ་སྟེ། ཡི་དྭགས་ཀྱི་སྡུག་བསྔལ་དེ་རྣམས་ལས་གྲོལ་ནས་བདེ་འགྲོ་མཐོ་རིས་དང༌། ཐར་པའི་གོ་འཕང་ལ་དགོད་པའི་ཆེད་དུ་དགེ་བ་ལ་ནན་ཏན་དུ་འབད་པ་གལ་ཆེ་བ་ཡིན་གསུངས།
གསུམ་པ་དུད་འགྲོའི་སྡུག་བསྔལ་དེ་ལ་ཡང༌། བྱིངས་ན་གནས་པ་དང༌། ཁ་འཐོར་བ་གཉིས། བྱིངས་ན་གནས་པ་ཟེར་ན། ཕྱིའི་རྒྱ་མཚོ་ཆེན་པོའི་ནང་ན་གནས་པ། ཁ་འཐོར་བ་ཟེར་ན། ལྷ་ཡུལ་དང༌། མི་ཡུལ་ལ་ཡོད་པའི་དུད་འགྲོ་ལ་ཟེར་བ་རེད། དེ་ཡང་བཤེས་སྤྲིང་ལས།
དུད་འགྲོའི་སྐྱེ་གནས་ན་ཡང་གསོད་པ་དང༌། །བཅིང་དང་རྡེག་སོགས་སྡུག་བསྔལ་སྣ་ཚོགས་པ། །ཞི་གྱུར་དགེ་བ་སྤངས་པ་རྣམས་ལ་ནི། །གཅིག་ལ་གཅིག་ཟ་ཤིན་ཏུ་མི་བཟད་པ། །ཞེས་གསུངས་པས། དུད་འགྲོ་སྤྱི་ཁྱབ་ཀྱི་སྡུག་བསྔལ་ནི། གླེན་ཞིང་གཏི་མུག་པ་དང༌། གཅིག་ལ་གཅིག་ཟ་བ་དང༌། བཀོལ་སྤྱོད་ཀྱི་སྡུག་བསྔལ་ལ་སོགས་པ་དཔག་ཏུ་མེད་པ་ཡོད། དེར་སྐྱེ་བའི་རྒྱུ་ནི། ཞི་བ་མྱང་འདས་སུ་གྱུར་པའི་དགེ་བ་སྤངས་པའི་རྣམ་སྨིན་གྱིས་སྐྱེ་བ་ཡིན། དེ་ལ་དང་པོ་བྱིངས་ན་གནས་པའི་དུད་འགྲོ་ནི། ཕྱིའི་རྒྱ་མཚོ་ཆེན་པོའི་ནང་ན་ཆང་གི་གླུམ་ལངས་པ་ལྟ་བུའི་དུད་འགྲོ་སེམས་ཅན་བསམ་གྱིས་མི་ཁྱབ། བརྗོད་ཀྱིས་མི་ལང་བ་མང་པོ་ལྕིག་ལྕིག །ཉོག་ཉོག་ཏུ་ཡོད་པ་དང༌། དེ་ཡང་ཉ་དང༌། དུང་དང༌། སྦལ་པ་དང༌། ཆུ་སྲིན་དང༌། སྦྲུལ་ལ་སོགས་པ་ཡོད་པས། དེ་ཚོ་ཆེ་བ་ནི། རིའི་རྒྱལ་པོ་རི་རབ་ལའང་དཀྲིས་པ་ཐེངས་མང་པོ་འཁོར་བ་དེ་འདྲ་དང༌། ཆུ་སྲིན་མ་ཧཱ་ཀ་ར་དང༌། ཉ་མིད་ཆེན་པོ་ལ་ནི་དཔག་ཚད་བདུན་བརྒྱ་ཙམ་པའི་ལུས་པོ་ཆེན་པོ་དེ་འདྲ་ཡང་ཡོད། དེར་སྐྱེས་པའི་སེམས་ཅན་དེ་དག་ཕལ་ཆེར་གཏི་མུག་གི་སྒོ་ནས་ལས་བསགས་པ་ཡིན་པས་གཉིད་ཤིན་ཏུ་ཆེ་བ་ཡིན། དེའི་ཕྱིར་ན་ཆུ་སྲིན་ཆེན་པོ་དེ་ཚོ་ལོ་བརྒྱ་རེ་ཙམ་ལ་གཉིད་ཐེངས་གཅིག་གི་ཐོག་ཏུ་འགྲོ། ལུས་ཆེན་པོ་དེ་ལ་སྲོག་ཆགས་ཆུང་ཆུང་མང་པོས་ཚང་བཅས་ནས། དཔག་ཚད་བཞི་ལྔའི་བར་ཨི་ཁུང་ཕུག་སྟེ། དེར་ཕྲུ་གུ་སྐྱེ་ས་དང༌། ཟ་ས་དང༌། བཏུང་ས། སྡོད་ས་བྱེད་པ་དེ་འདྲ་དཔག་ཏུ་མེད་པར་ཡོད་པས། ཆུ་སྲིན་དེ་གཉིད་སད་པའི་གནས་སྐབས་སུ་ན་ཟུག་གིས་མི་བཟོད་པར། རྒྱ་མཚོའི་ལོགས་ཀྱི་བྲག་རི་ལ་ལུས་དེ་འདྲུད་པའི་སྐབས། རྒྱ་མཚོ་ཡང་ཕྱོགས་གཅིག་ཏུ་འཕྱོ་ཞིང༌། དཔག་ཚད་བཞི་དང༌། ལྔའི་བར་ཙམ་ལ་ཁྲག་གི་མདོག་ཏུ་དམར་ཆེམ་གྱིས་འགྱུར་འགྲོ་བ་དེ་ལྟ་བུ་འབྱུང་བ་དང༌། སྲོག་ཆགས་ཆེན་པོ་འགས་རི་ལ་དཀྲིས་པ་བརྒྱབ་ནས་རྔ་མ་དེ་རང་གི་ཁའི་དྲུང་དུ་བསླེབས་དུས། དེ་རང་གི་ལུས་ཡིན་པར་ཧ་མ་གོ་བས།
ཟས་སུ་གདོང་དུ་གང་བབ་ཟ། །ཞེས་པ་ལྟར་དུ་རང་གི་ལུས་ཀྱི་ཆ་དེ་རང་གིས་ཟོས་པས། ན་ཚ་དང་ཟུག་གཟེར་མི་བཟོད་པའི་སྡུག་བསྔལ་ཚབས་ཆེན་པོ་དེ་འདྲ་འབྱུང་བ་དང༌། དེ་བཞིན་དུ་བཀྲེས་པ་དང་སྐོམ་པའི་དབང་གིས་ཁ་ཅིག་གདང་བའི་སྐབས་སུ། ཉ་དང༌། སྦྲུལ་དང༌། དུང་ལ་སོགས་པའི་སྲོག་ཆགས་དཔག་ཏུ་མེད་པ་ཁའི་ནང་དུ་ཚུར་ཞུགས་ཏེ་གྱུར་མིད་གཏོང་བ་དང༌། དུད་འགྲོ་ཆུ་སྲིན་དེ་ཚོ་ནི། བར་གྱི་བསྐལ་པ་རེ་ཙམ་ཡང་ཚེ་རིང་པོ་ཐུབ་པ་ཡོད་པས། དེ་ཡང༌། དུད་འགྲོ་རྣམས། །མཆོག་རིང་བསྐལ་པའོ་ཞེས་གསུངས་པ་ལྟར་དུ་དང༌། དུད་འགྲོ་ཚེ་ཐུང་བ་ཁ་ཤས་ནི་ཉི་མ་གཅིག་ལའང་སྐྱེ་ཐེངས་བརྒྱ་རེ་དང༌། ཤི་ཐེངས་བརྒྱ་རེ། ལུས་བརྒྱ་རེ་འཕོས་ནས་འགྲོ་བ་ཡོད་པས་ཚེ་ལ་ངེས་པ་མེད་པ་དང༌། ཆེ་ཆུང་ལ་ཡང་ངེས་པ་མེད་པས་དུད་འགྲོ་ཆེ་བ་ད་ལྟར་གོང་དུ་ཞུས་པ་བཞིན་རི་རབ་ལའང་དཀྲིས་པ་གཉིས་གསུམ་འཁོར་བ་ཡོད་པ་དང༌། ཆུང་བ་ལ་ཆ་མཚོན་ན། ཁབ་རྩེ་ཙམ་དང༌། ཏིལ་འབྲུ་ཙམ་དང༌། ཡུངས་འབྲུ་ཙམ་དེ་འདྲའང་ཡོད་པ་ཡིན། དེ་སོང་ཙང་ཆུ་སྲིན་སོགས་ཆེན་པོ་དེ་ཚོས། ཉ་ལ་སོགས་པ་ཆུང་ཆུང་དེ་ཚོ་གྱུར་མིད་དུ་བྱེད། ཉ་ལ་སོགས་པ་ཆུང་ཆུང་དེ་ཚོས་ནི་ཆུ་སྲིན་སོགས་ཆེན་པོ་དེ་ཚོ་ལ་ཕར་ཚང་བཅའ་བ་དང༌། ཨི་ཁུང་ཕུག་པ་ལ་སོགས་པས། ཆེ་བས་ཆུང་བ་ལ་གནོད་པ་བྱེད་པ་དང༌། ཆུང་བས་ཆེ་བ་ལ་གནོད་པ་བྱེད་པ་སོགས། དེ་ལྟ་བུའི་མནར་གཅོད་ཀྱི་སྡུག་བསྔལ་དཔག་ཏུ་མེད་པ་འབྱུང་བ་དེ་ཚོ་ནི་རྒྱ་མཚོའི་ནང་དུ་ཡོད་པས་བྱིངས་ན་གནས་པ་ཞེས་བྱ་བ་རེད།
གཉིས་པ་ཁ་འཐོར་བ་ལའང་ཆ་མཚོན་ན། རི་དྭགས་དང༌། གཡུང་དྭགས་སོགས་རྣམ་པ་སྣ་ཚོགས་ཡོད་པ་ཡིན། རི་དྭགས་དེ་ཚོ་ནི། བྱམས་སྙིང་རྗེའི་ཁྲིད་ཀྱི་ནང་དུ་ཡོད་པ་ལྟར་དུ། དུས་དང་རྣམ་པ་ཐམས་ཅད་དུ་འཇིགས་སྣང་དང༌། དངངས་སྐྲག་ཁོ་རང་གིས་འདའ་ནས། སྒྲ་ཅུང་ཟད་ཅིག་བྱུང་ནའང་འུར་གྱིས་བྲོས་ཆོག་ཆོག་དང༌། གཅན་གཟན་གྱིས་སོ་བཏབ་མི་ཡོང་ངམ། ཁྱི་ར་བ་ཞིག་ཀྱང་སླེབ་མི་ཡོང་ངམ་བསམས་ནས་ཞེད་སྣང་ཁོ་ན་ལ་བརྟེན་ནས་སྡོད་དགོས། དེ་ཡང་ཁྱི་ར་བས་རི་དྭགས་དེ་ཚོ། ལ་ཐུར་འཕྲེད་གསུམ་མེད་པར་དེད་ཅིང༌། ཁྱི་ཡིས་བཞུར་བའི་གནས་སྐབས་སུ། སྙིང་ཁ་ནས་ཐོན་འགྲོ་བ་ལྟ་བུའི་འཇིགས་སྣང་ཚད་མེད་པའི་ཐོག་ནས་བྲོས་པ་དང༌། བྲང་རྡིག་རྡིག་ག་ཚད་བྲོས་ནའང་མཐར་ཐར་རྒྱུ་མེད་པར་ཁྱིས་གསོད་པའམ། ཁྱི་ར་བས་མེ་མདའ་ལ་སོགས་པ་བརྒྱབ་ནས་གསོད་པའི་མནར་གཅོད་ཀྱི་སྡུག་བསྔལ་དཔག་ཏུ་མེད་པ་འབྱུང་བ་དང༌། དེ་ཡང་སེམས་ཅན་དེ་རྣམས་ལས་ཀྱི་དབང་གིས་རང་གི་ལུས་ལ་ཡོད་པའི་པགས་པ་དང༌། རུས་པ་སོགས་ཀྱིས་རང་ཉིད་འཚོ་བའི་གནོད་པ་རུ་གྱུར་པ་ནི།
ཁ་ཅིག་མུ་ཏིག་བལ་དང་རུས་པ་ཁྲག །ཤ་དང་པགས་པའི་ཕྱིར་དུ་འཆི་བར་འགྱུར། །ཞེས་གསུངས་པ་ལྟར་དུ། དཔེར་ན་མུ་ཏིག་ཆེད་དུ་ཉ་ཕྱིས་གསོད་པ་ལྟ་བུ་དང༌། མཆེ་བ་དང་རུས་པའི་ཆེད་དུ་གླང་པོ་ཆེ་གསོད་པ་ལྟ་བུ་དང༌། ཁྲག་རྭའི་ཆེད་དུ་ཤ་བ་གསོད་པ་ལྟ་བུ་དང༌། གླ་རྩིའི་ཆེད་དུ་གླ་བ་གསོད་པ་ལྟ་བུ་དང༌། པགས་པའི་ཆེད་དུ་ཝ་དང༌། སྲམ་དང༌། སྟག་དང༌། གཟིག་དང༌། གཡི་ལ་སོགས་པ་རྣམས་གསོད་པ་ལྟ་བུ་དང༌། ཤ་དང༌། ཁྲག་དང༌། རུས་པ་རྣམས་ཀྱི་ཆེད་དུ་དགོ་བ་དང༌། གནའ་བ་སོགས་གསོད་པ་ལྟ་བུ་སྟེ། དེ་ཚོ་ཐམས་ཅད་ཀྱིས་གཞན་གྱི་ནོར་རྐུ་མ་ནི་མ་བརྐུས། གཞན་ལ་ཕར་གནོད་པ་ཟེར་བ་དེ་ཚེར་མ་བཙུགས་པ་ཙམ་གྱི་གནོད་པ་མ་བྱས། རང་ཉིད་ཉམ་ཆུང་གིས་སྡོད་པའི་སེམས་ཅན་དེ་དག་ལ། གཞན་གྱིས་ཚུར་ཐུབ་ཚོད་བཏང་ནས་མནར་གཅོད་ཀྱིས་གསོད་པ་དང༌། དུད་འགྲོ་ཁོ་རང་ནང་ཚགས་ལའང་གཅིག་ལ་གཅིག་ཟ་བའི་སྡུག་བསྔལ་ནི། རྒྱ་མཚོའི་བྱིངས་ན་གནས་པ་ལྟར་དུ། དུད་འགྲོ་རི་དྭགས་ཆེ་བ་སྟག་དང༌། གཟིག་དང༌། དོམ་དང༌། དྲེད་ལ་སོགས་པ་རྣམས་ཀྱིས། ར་དང༌། ལུག་སོགས་ཟ་བ་དང༌། དེ་བཞིན་ར་དང༌། ལུག་ལ་སོགས་པ་རྣམས་ཀྱིས་ནི། ཉ་དང༌། སྦལ་ལྕོང་སོགས་ཟ་བ་དང༌། གཞན་ཡང་ཁྲས་བྱེའུ་གསོད་པ་དང༌། བྱེའུས་འབུ་སྲིན་གསོད་པས་མཚོན། འབུ་ཆེ་བས་ཆུང་བ་ཟོས་ཟེར་བ་ལྟར་དུ་དུད་འགྲོ་ཆེ་བས་ཆུང་བ་ལ་བརྙས་བཅོས་བཏང་ནས་ཟ་བ་སོགས་སྡུག་བསྔལ་དཔག་ཏུ་མེད་པ་ཡོད་པ་ཡིན། མིས་བདག་ཏུ་བཟུང་བའི་དུད་འགྲོ་གཡུང་དྭགས་དེ་ཚོ་ལ་ནི།
དབང་མེད་གཞན་དག་ལག་པ་རྡོག་པ་དང༌། །ལྕག་དང་ལྕགས་ཀྱུ་འདེབས་པས་བཏབ་སྟེ་བཀོལ། །ཞེས་གསུངས་པ་ལྟར་དུ། དེ་ཡང་དཔེར་ན། རྟ་ལ་ཆ་མཚོན་ནའང༌། ཁ་ལ་ལྕགས་ཀྱི་སྲབ་བླུགས། སྟེང་དུ་ཁལ་ཆེན་པོ་ཞིག་བཀལ། དེའི་ཐོག་ཏུ་ཞོན། གློ་གཡས་གཡོན་ཐམས་ཅད་དུ་ཡོབ་ཀྱིས་སྤྲུག་ཅིང་རྡེབ། འཕོངས་གཡས་གཡོན་ཡང་ལྕག་ཚན་གྱིས་བྲབས་ནས། རྒྱུག་དྲགས་དུས་སྲབ་ནས་ཚུར་འཐེན། ཁ་ནས་ཁྲག་ཐོན་ལ་ཁད་བྱས། སྡོད་དྲགས་དུས་འཕོངས་གཡས་གཡོན་དུ་ལྕག་གིས་བྲབས། གློ་གཡས་གཡོན་ཡོབ་ཀྱིས་བྲབས་ཏེ། ལ་ཐུར་འཕྲེད་ཟེར་རྒྱུ་མེད་པར་དེ་དག་ཐམས་ཅད་དུ་འགྲོ་བའི་སྐབས། རྟ་ལ་ཞོན་མཁན་རང་ཉིད་འཕོངས་གཡས་གཡོན་ན་ནས་མི་བཟོད་པར། ང་ལ་རྟའི་ཆག་བརྒྱབ་འདུག་ཟེར་ནས། གཡས་ལ་བཟུར་ཙམ་བྱས་ནས་སྡོད། གཡོན་ལ་བཟུར་ཙམ་བྱས་ནས་སྡོད་དགོས་པ་དེ་འདྲ་ཡོད་ན་ཡང༌། རྟ་དེ་ཚོ་ལ་ནི་སྡུག་བསྔལ་ཡོད་འགྲོ་བསམ་པ་གང་ཡང་མེད་པར། རྟའི་རྒྱབ་ལ་སྒལ་རྨ་མང་པོ་བཟོས་སོང་ནའང༌། དེ་ལ་སྙིང་རྗེ་དང༌། ཡ་ང་ཏིལ་འབྲུ་ཙམ་ཡང་མེད་པར་དེ་ལྟ་བུར་བཀོལ་བར་བྱེད་པ་དང༌། བོང་བུ་དང༌། གླང་ལ་སོགས་པ་དེ་ཚོ་ལ་ནི། མི་ཐེག་པའི་ཁལ་ཆེན་པོ་དེ་འདྲ་བཀལ་ནས། གྱེན་དུ་ཡར་འཛེགས། ཐུར་གཟར་བོ་ལ་མར་བབས། འཕྲང་རིང་པོ་ལ་ཕར་འབོགས་ནས། ལྕེ་ཡང་ཕྱར་ནས་བརྐྱངས་ནའང༌། སྙིང་རྗེ། འདི་ཐང་ཆད་ཀྱི་ཡོད་པ་འདྲ་བསམ་པ་དང༌། འདི་ཆད་ཡོང་བསམ་པ་ཙམ་ཡང་མེད་པར། ད་དུང་འདིས་འཁྲེབ་དགང་སོང་བསམ་པ་ལྟ་བུས། འཕོངས་གཡས་གཡོན་ཐམས་ཅད་དུ་རྡོ་དང༌། དབྱུག་པ་དང༌། དེ་ལ་སོགས་པ་གང་ཐེབས་ཐེབས་བརྒྱབ། ཅི་སྟེ་རྩ་བ་ཉིད་ནས་འགྲོ་མ་ཐུབ་པར་ས་ལ་མར་ཉལ་ནས་བསྡད་ནའང་ད་དུང་རྣ་བ་གཉིས་ནས་འཐེན། རྔ་མ་ནས་འཐེན། རྡོག་རིལ་གཞུ་བ་ལ་སོགས་པ་བྱེད་པ་དང༌། མཐར་གཏན་ནས་འགྲོ་མ་ཐུབ་ན། རྡོག་ཁྲེས་དེ་ཕར་བཏོན། རྡུང་གཏག་གཅིག་གཉིས་ཤིག་བཏང་ནས། ཁོ་སྣང་མེད་དུ་བསྐྱུར་བཞག་པ་ལ་སོགས་པ་ལྟ་བུ། ངོ་ཚ་དང༌། ཁྲེལ་འདྲ་བོ་གང་ཡང་མེད་པའི་ཐོག་ནས་མནར་གཅོད་ཚབས་ཆེན་པོ་དེ་ལྟ་བུ་གཏོང་བར་བྱེད་པ་དང༌། དེ་བཞིན་དུ་གླང་གོག་ལྟ་བུ་ཆ་མཚོན་ན། ཉིན་གང་རྨོས་བརྒྱབ་ནས་མནར་གཅོད་ཚད་མེད་པར་བྱེད་པ་དང༌། ར་དང༌། ལུག་དང༌། བ་ཕྱུགས་དང༌། འབྲི་ལ་སོགས་པ་རྣམས་ནི། ཡར་རྒས་རྒས་ཀྱི་བར་དུ། བྱ་གཅོད་པ་དང༌། སྣ་ཕུག་པ་དང༌། སྤུ་བཏོག་པ་དང༌། འོ་མ་བཞོ་བ་སོགས་ཀྱིས་བེད་སྤྱད་ནས། དཔེར་ན། མིའི་ཨ་མ་ལྟ་བུ་དེའི་ལུས་ནས་འོ་མ་དེ་ཙམ་བཏུང༌། བལ་དེ་ཙམ་ཞིག་གིས་ཕན་བཏགས། མཐར་ཕན་དེ་ཙམ་བཏགས་པའི་ཨ་མ་ལྟ་བུ་དེ་ཚོ་ནི། ད་ནི་རྒས་སོང༌། ཕན་ཅུང་ཐོགས་ས་མི་འདུག །འདི་ད་ལོར་བེད་གཅོད་བྱས་བཞག་ན་ཟེར། མིང་དེ་ཡང་བེད་གཅོད་ཅེས་བཏགས་ནས་གསོད་པར་བྱེད་པས། དུད་འགྲོ་དེ་ཚོས་ཧ་གོ་བ་ཞིག་ཡིན་ན། དུད་འགྲོ་ལ་ཕར་ངོ་ཚ་དགོས་རྒྱུ་དེ་འདྲ་ཡིན། དེ་ལྟར་ཁྲེལ་དང༌། ངོ་ཚ། གཞུང་དང༌། ཕྱི་ཐག་གང་ཡང་མེད་པར་རྒས་རྒས་སུ་དྲིན་གྱིས་བསྐྱངས་པའི་འབྲི་དང༌། ར་དང༌། ལུག་ལ་སོགས་པ་དེ་ཚོ་ཐམས་ཅད་ནི། རང་བཞིན་གྱིས་ཤི་བ་ནི་གཅིག་ཙམ་གཉིས་ཙམ་མ་གཏོགས་མེད་པར། ཕལ་ཆེར་གསོད་འགྲོ་བ་དེ་ལྟ་བུའི་སྡུག་བསྔལ་དང༌། གླེན་ཞིང་གཏི་མུག་པའི་སྡུག་བསྔལ་ནི། དུད་འགྲོ་དེ་དག་ཐམས་ཅད་ལ་དགེ་བ་འདི་ཡིན། སྡིག་པ་འདི་ཡིན། བླང་བྱ་འདི་ཡིན། དོར་བྱ་འདི་ཡིན། འདིས་ཕན་བཏགས། འདིས་གནོད་བསྐྱལ་སོགས་གང་ཡང་མི་ཤེས། ཐ་ན་ཨོཾ་མ་ཎི་པདྨེ་ཧཱུཾ་ཐེངས་གཅིག་བྱས་པ་ཡིན་ན། ད་ལྟར་སངས་རྒྱས་པར་འགྱུར་རོ་ཞེས་ལབ་ཀྱང་ཟེར་མི་ནུས་པ་དེ་ལྟ་བུའི་གླེན་ཞིང་གཏི་མུག་པའི་སྡུག་བསྔལ་དང༌། ཀླུ་འདི་ཡང་དུད་འགྲོའི་ཕྱོགས་སུ་གཏོགས་པ་ཡིན་གསུངས་པས། ཀླུ་ཁ་ཤས་བདེ་སྐྱིད་ཕུན་སུམ་ཚོགས་པ་ལྟར་ཡོད་ནའང༌། ཀླུ་མང་ཆེ་བ་ལ་དུས་བཟང་ནམ་བྱུང་རེས་ཀྱི་སྐབས་སུ། ལུས་ཀྱི་སྟེང་དུ་བྱེ་ཚན་གྱི་ཆར་བབས་པ་དང༌། ནམ་མཁའ་ལྡིང་གི་འཇིགས་པ་སོགས་སྡུག་བསྔལ་དཔག་ཏུ་མེད་པར་འབྱུང་བ་དང༌། གླིང་བར་གྱི་མུན་པ་མུན་ནག་ཏུ་སྐྱེས་པའི་དུད་འགྲོ་རྣམས་ནི། རང་གི་ལག་པ་དང༌། རྐང་པ་ཕར་བརྐྱངས་པའམ། ཚུར་བསྐུམས་པ་ཙམ་ཡང་མི་མཐོང་བར། རང་གི་རྐང་པ་དང༌། ལག་པ་རང་གིས་ཟ་བ་ལ་སོགས་པའི་སྡུག་བསྔལ་དང༌། མདོར་ན་དུད་འགྲོའི་སྐྱེ་གནས་ན་སྐྱེས་པ་ཐམས་ཅད་སྡུག་བསྔལ་གྱི་རང་བཞིན། སྡུག་བསྔལ་གྱི་ཡོ་ལང་འབའ་ཞིག་མ་གཏོགས། བདེ་བ་དང་སྐྱིད་པ་གང་ཡང་མེད་པ་ཡིན།
དེ་ལྟར་དུད་འགྲོ་རུ་སྐྱེ་བའི་རྒྱུ་ནི། སྤྱིར་དུ་མི་དགེ་བ་བཅུ་དང༌། དེ་དག་ཀྱང་ཤས་ཆེར་གཏི་མུག་གི་སྒོ་ནས་ལས་བསགས་པ་དང༌། དེ་ཡང་ཡུལ་ཁྱད་པར་ཅན་བླ་མ་དགེ་བའི་བཤེས་གཉེན་དང༌། གཞན་གང་ཡང་རུང་བ་ལ་ཁྱོད་སྦྲུལ་དང་འདྲ། བྱ་རོག་དང་འདྲ། ཞི་མི་དང་འདྲ་ཟེར་བ་ལ་སོགས་པ་མིང་ངན་ལབ་འདོགས་འདྲ་མི་འདྲ་བྱས་པ་ལ་བརྟེན་ནས། དུད་འགྲོའི་སྐྱེ་གནས་དེ་རྣམས་སུ་སྐྱེ་བ་ཡིན།
ད་མདོ་ཧྲིལ་གྱིས་དྲིལ་ན། དམྱལ་བ་དང་གཅིག །ཡི་དྭགས་དང་གཉིས། དུད་འགྲོ་དང་གསུམ་པོ་དེ་དག་ཏུ་སྐྱེ་བ་ནི། གཙོ་བོར་རྒྱུ་མི་དགེ་བ་བཅུ་དང༌། དེ་ཡང་ཞེ་སྡང་ཤས་ཆེ་བ་རྣམས་དམྱལ་བ། འདོད་ཆགས་ཤས་ཆེ་བ་ཐམས་ཅད་ཡི་དྭགས། གཏི་མུག་ཤས་ཆེ་བ་ཐམས་ཅད་དུད་འགྲོ་རུ་སྐྱེ་བ་དང༌། དེ་ཡང་བསགས་ཚབས་ཆེ་ཆུང་གིས་གསུམ་ཀས་ཀྱང་གསུམ་ཀ་རུ་སྐྱེ་བ་ལ་སོགས་པ་ཡོད། དེའི་ཕྱིར་ན་བདག་ཅག་ཐམས་ཅད་ཀྱང་འཁོར་བ་ཐོག་མ་མེད་པ་ནས་ད་ལྟའི་བར་དང༌། ད་ལྟའི་ལུས་རྟེན་འདི་ལའང་རྒྱུ་ཉོན་མོངས་པ་ཆགས་སྡང་རྨོངས་གསུམ་ལ་བརྟེན་ནས། མི་དགེ་བཅུ་ལ་སོགས་པ་སྤྱད་པ་ལ་བརྟེན་ཏེ། དམྱལ་བ་ཡི་དྭགས་དུད་འགྲོ་རྣམས་སུ་སྐྱེ་བའི་ལས་བསམ་གྱིས་མི་ཁྱབ་པ་བསགས་ནས་ཡོད་པ་ཡིན། དེའི་ཕྱིར་ན་ཁ་ནང་དུ་ལོག །བློ་ཐོག་ཏུ་ལྷན་གྱིས་ཕབ་ནས་རང་རྒྱུད་ལ་ངན་སོང་དེ་རྣམས་སུ་སྐྱེ་བའི་ལས་ཇི་སྙེད་ཅིག་བསགས་པ་དེ་དག་ཐམས་ཅད། སྔར་བྱས་ལ་འགྱོད་བཤགས་དང༌། ཕྱིན་ཆད་སྲོག་ལ་བབས་ཀྱང་མི་བྱེད་པའི་སྡོམ་སེམས་བརྟན་པོར་བསྐྱེད་པ་དང༌། ད་ལྟར་དམྱལ་བར་སྐྱེས་པས་ཚ་གྲང་གི་སྡུག་བསྔལ། ཡི་དྭགས་སུ་སྐྱེས་པས་བཀྲེས་སྐོམ། དྲོ་གྲང༌། ངལ་འཇིགས་ལ་སོགས་པའི་སྡུག་བསྔལ། དུད་འགྲོར་སྐྱེས་པས་བཀོལ་སྤྱོད་དང༌། གླེན་ཞིང་གཏི་མུག་པ། གཅིག་ལ་གཅིག་ཟ་བ་ལ་སོགས་པའི་སྡུག་བསྔལ་གྱིས་མནར་བའི་སེམས་ཅན་དེ་དག་ཐམས་ཅད་ཀྱང༌། རང་གི་ཕ་མ་རུ་མ་གྱུར་པའི་སེམས་ཅན་གཅིག་ཀྱང་མེད་པས། ཕ་མ་སེམས་ཅན་དེ་དག་ཐམས་ཅད་ཀྱང་ངན་སོང་གི་སྡུག་བསྔལ་དེ་ལྟ་བུ་ལས་ཐོན་ཏེ། མཐོ་རིས་ལྷ་དང་མིའི་མངོན་མཐོའི་ལམ་བརྒྱུད་ནས། མཐར་ཐུག་ཡང་དག་པར་སངས་རྒྱས་ཀྱི་གོ་འཕང་རིན་པོ་ཆེ་འཐོབ་པ་ཞིག་བདག་གིས་ཅི་ནས་ཀྱང་འོང་བར་བྱ། དེ་ལྟར་བྱེད་ནུས་པ་ཡང་བླ་མ་དཀོན་མཆོག་གིས་ཐུགས་རྗེས་གཟིགས་བསམས་ནས་སྨོན་ལམ་བརྒྱབ་པ་ཚུན་ཆད་ལ་ནན་ཏན་ཏུ་འབད་དགོས་པ་ཡིན་གསུངས། དེ་ལྟར་འཁོར་བའི་ཉེས་དམིགས་ལས། ངན་སོང་གསུམ་གྱི་སྡུག་བསྔལ་མདོ་ཙམ་ཞུས་ཟིན་པ་ཡིན།
འོ་དེ་ལྟ་བུའི་ངན་སོང་གསུམ་དུ་སྐྱེས་ན་སྡུག་བསྔལ་ཡོད་མོད། འོན་ཀྱང་མཐོ་རིས་རྣམ་པ་གསུམ་དུ་སྐྱེས་ན་བདེ་བ་དང་སྐྱིད་པ་ཞིག་ཡོད་དམ་སྙམ་ན། མཐོ་རིས་རྣམ་པ་གསུམ་གྱི་གནས་ནའང་བདེ་བ་དང་སྐྱིད་པ་རུ་གྱུར་པ་ནི་གང་ཡང་མེད་པར། ཐམས་ཅད་སྡུག་བསྔལ་གྱི་རང་བཞིན་ཡིན་པའི་ཚུལ་ནི།
དེ་ཡང་བཞི་པ་བདེ་འགྲོ་མི་རྣམས་ཀྱི་སྡུག་བསྔལ་བཤད་པར་བྱེད་པ་དེ་ལ་ཡང༌། མངལ་འཇུག་གི་མདོ་ལས།
དེ་བཞིན་དུ་སྐྱེ་བ་ཡང་སྡུག་བསྔལ་ལོ། །རྒ་བ་ཡང་སྡུག་བསྔལ་ལོ། །ན་བ་ཡང་སྡུག་བསྔལ་ལོ། །འཆི་བ་ཡང་སྡུག་བསྔལ་ལོ། །སྡུག་པ་དང་བྲལ་བ་ཡང་སྡུག་བསྔལ་ལོ། །མི་སྡུག་པ་དང་ཕྲད་པ་ཡང་སྡུག་བསྔལ་ལོ། །གང་འདོད་པ་བཙལ་ཏེ་མ་རྙེད་པ་ཡང་སྡུག་བསྔལ་ལོ། །ཡོད་པ་བསྲུང་དཀའ་བ་ཡང་སྡུག་བསྔལ་ལོ། །ཞེས་གསུངས་པ་ལྟར་མི་ལ་སྡུག་བསྔལ་བརྒྱད་ཀྱིས་ཐོག་དྲངས་པའི་སྡུག་བསྔལ་དཔག་ཏུ་མེད་པ་ཞིག་ཡོད་པ་ཡིན།
དེ་ལྟ་བུའི་སྡུག་བསྔལ་བརྒྱད་ཀྱི་ནང་ནས་སྐྱེ་བའི་སྡུག་བསྔལ་འདི་ནི། སྡུག་བསྔལ་གཞན་ཐམས་ཅད་ཀྱི་རྩ་བ་ཡང་ཡིན་པས། གལ་ཏེ་སྐྱེ་བ་དེ་མེད་ན༑ རྒ་བ་དང༌། ན་བ་དང༌། འཆི་བ་ཡང་མེད་པ་ཡིན། སྐྱེ་བ་ལ་བརྟེན་ནས་རྒ་བ་དང༌། ན་བ་དང༌། ཤི་བ་རྣམས་བྱུང་བ་ཡིན། གཞན་ཡང་ཡོད་པ་བསྲུང་དཀའ་བ་དང༌། འདོད་པ་བཙལ་ཏེ་མ་རྙེད་པ་དང༌། དགྲ་དང་འཕྲད་པའི་སྡུག་བསྔལ་དང༌། གཉེན་དང་བྲལ་བའི་སྡུག་བསྔལ་སོགས་འོག་ནས་འབྱུང་བ་དེ་ཚོ་ཡང་སྐྱེ་བ་ལ་བརྟེན་ནས་འབྱུང་བ་ཡིན། དེའི་ཕྱིར་སྐྱེ་བ་འདི་ནི་སྡུག་བསྔལ་ཐམས་ཅད་རྩ་བ་ལྟ་བུ་ཡིན་གསུངས། སྐྱེ་བ་དེ་ལ་ཡང་མངལ་ནས་སྐྱེ་བ་དང༌། སྒོ་ང་ལས་སྐྱེ་བ་དང༌། དྲོད་གཤེར་ལས་སྐྱེ་བ་དང༌། རྫུས་ཏེ་སྐྱེ་བ་སྟེ། སྤྱིར་སྐྱེ་གནས་རྣམ་པ་བཞི་ཙམ་ཞིག་བཤད་ནས་ཡོད་ནའང༌། གཙོ་ཆེ་བ་ལྟ་བུ་མངལ་ནས་སྐྱེ་བ་ཡིན་པས། དེའི་ཕྱིར་མངལ་སྐྱེས་ཀྱི་དབང་དུ་བཏང་ན། དེ་ཡང་སྲིད་པ་བར་མ་དོར་འཁྱམས་པའི་སེམས་ཅན་ཤིན་ཏུ་ནས་ཀྱང་མང་པོ། དཔེར་ན། ནམ་མཁའི་སྐར་ཚོགས་ལྟ་བུ་དང༌། ཁ་བ་བུ་ཡུག་འཚུབ་པ་ལྟ་བུ་དང༌། ཤ་རུལ་ལ་སྦྲང་མ་འཐིབས་པ་ལྟ་བུ་བསམ་གྱིས་མི་ཁྱབ་པར་ཡོད་པར་གསུངས་པས། དེའི་ནང་ནས་ལུས་རྟེན་གང་ཡང་རུང་བ་ལེན་པ་དེ་ཡང༌། གདམ་ག་འདྲ་བོ་བྱས་ནས་བླང་ཆོག་ཆོག་མེད། སོ་སོའི་ལས་ཀྱི་རྗེས་སུ་འབྲངས་ནས་ལེན་དགོས་པ་ཡིན། དེས་ན་ལས་དང་སྐལ་བ་དང་ལྡན་པ་ཞིག་གིས། མིའི་ལུས་རྟེན་འདི་བླངས་པའི་གནས་སྐབས་སུ། ཕྱིན་ཅི་ལོག་གི་འཁྲུལ་སྣང་བཞི་ལ་སོགས་པའི་སྒོ་ནས་ཨ་མའི་མངལ་དུ་འཇུག་པའི་དུས། སྡུག་བསྔལ་དཔག་ཏུ་མེད་པ་འབྱུང་བ་ཡིན། དེ་ཡང་རླུང་ཆེན་པོ་ལངས་པ་ལྟ་བུ་དང༌། ཆར་ཆེན་པོ་བབས་པ་ལྟ་བུ་དང༌། མུན་སྲོས་པ་ལྟ་བུ་དང༌། སྐྱེ་བོ་མང་པོའི་ཅ་ཅོའི་སྒྲ་འུར་དི་རི་རི་སྒྲོག་པ་ལྟ་བུ་དེ་ཚོ་བྱུང་བ་ལ། འཇིགས་སྣང་དངངས་སྐྲག་དཔག་ཏུ་མེད་པ་བྱུང་ནས། ད་ང་གང་དུ་བྲོས། གང་དུ་འགྲོ་དགོས་རེད་བསམ་པའི་སྐབས། ཡང་དག་པ་མ་ཡིན་པའི་འདུ་ཤེས་བཅུ་འབྱུང་བར་གསུངས་པས། དེ་ཡང་གཞལ་མེད་ཀྱི་ཁང་དུ་འཇུག་གོ་སྙམ་པ་ལྟ་བུ་དང༌། ཁང་བཟང་གི་སྟེང་དུ་འཛེག་གོ་སྙམ་པ་ལྟ་བུ་དང༌། ཁྲིའི་སྟེང་དུ་འཛེག་གོ་སྙམ་པ་ལྟ་བུ་དང༌། ལོ་མའི་སྤྱིལ་བུ་རུ་འཇུག་གོ་སྙམ་པ་ལྟ་བུ་དང༌། རྩྭའི་ཁང་པ་རུ་འཇུག་གོ་སྙམ་པ་ལྟ་བུ་དང༌། ནགས་ཁྲོད་དུ་ཞུགས་དགོས་སྙམ་པ་ལྟ་བུ་དང༌། སོག་མའི་གསེབ་ཏུ་འཛུལ་ལོ་སྙམ་པ་ལྟ་བུ། རྩིག་པའི་བུ་ག་རུ་འཛུལ་དགོས་བསམ་པ་ལྟ་བུ་དང༌། རྩྭའི་གསེབ་ཏུ་འཛུལ་དགོས་བསམ་པ་ལྟ་བུ་ལ་སོགས་པ་འབྱུང་བ་ཡིན།
དེ་ལྟར་ཡང་དག་པ་མ་ཡིན་པའི་འདུ་ཤེས་བཅུ་འབྱུང་བ་དང་ཆབས་ཅིག །རང་གི་ཚེ་འདིའི་ཕ་དང་མ་གང་ཡིན་པ་དེ་ཉིད་ཐག་རིང་པོ་ནས་ཆགས་པ་སྤྱོད་པ་མཐོང་བ་ཡིན། བར་དོའི་སེམས་ཅན་དེ་དག་ལ་ཟག་པ་མེད་པའི་མངོན་ཤེས་འདྲ་བོ་མེད་ནའང༌། ལས་ཀྱི་དབང་གིས་རང་གི་སྐྱེ་གནས་དེ་ཚོ་གར་ཡོད་པ་མཐོང་བའི་མངོན་ཤེས་དང༌། སངས་རྒྱས་དང་བྱང་ཆུབ་སེམས་དཔའི་རྫུ་འཕྲུལ་ལྟ་བུ་རང་དབང་ལྡན་པ་མེད་ནའང༌། ལས་ཀྱི་རྫུ་འཕྲུལ་ཤུགས་དང་ལྡན་པ། ནམ་མཁའ་ལ་བྱ་ལྟར་དུ་འཕུར་ནས་འགྲོ་བ་དང༌། སྐད་ཅིག་ཙམ་གྱིས་སྟོང་གསུམ་སྐོར་ནུས་པ་དེ་འདྲ་ཡོད་པས། སྐད་ཅིག་ཙམ་གྱིས་ཕ་མའི་དྲུང་དེར་བསླེབས་པ་དང༌། རང་ཉིད་བསོད་ནམས་ཆེན་པོར་བསགས་པ་དང༌། སྐྱེ་གནས་མཐོན་པོར་འཛིན་པ་ཞིག་ཡིན་ན་ནི། ཁྲིའི་སྟེང་དུ་འཛེག་གོ་སྙམ་པ་དང༌། གཞལ་མེད་ཀྱི་ཁང་དུ་འགྲོའོ་སྙམ་པ་སོགས་འབྱུང་བ་དང༌། རང་ཉིད་བསོད་ནམས་འབྲིང་དུ་བསགས་པ་དང༌། སྐྱེ་གནས་འབྲིང་དུ་འཛིན་པ་ཞིག་ཡིན་ན་ནི། ལོ་མའི་སྤྱིལ་བུ་རུ་འཇུག་གོ་སྙམ་པ་དང༌། རྩྭའི་སྤྱིལ་བུ་རུ་འཇུག་གོ་སྙམ་པ་སོགས་འབྱུང་བ་དང༌། ཡང་བསོད་ནམས་མ་བསགས་པ་དང༌། སྐྱེ་གནས་དམན་པར་འཛིན་པ་ཞིག་ཡིན་པའི་དབང་དུ་བཏང་ན་ནི། རྩིག་པའི་བུ་ག་རུ་འཛུལ་དགོས་བསམ་པ་ལྟ་བུ་ལ་སོགས་པ་འབྱུང་བ་ཡིན། དེ་ཡང་རང་ཉིད་བུ་རུ་སྐྱེ་བ་ཞིག་ཡིན་ན་མ་དེ་ལ་ལྷག་པར་དུ་ཆགས་ཤིང༌། ཕ་ལ་ཞེ་སྡང་གི་རྣམ་པ་འབྱུང་བ་དང༌། ཡང་རང་ཉིད་བུ་མོ་རུ་སྐྱེ་བ་ལེན་པ་ཞིག་ཡིན་ན། ཕ་དེ་ལ་ཆགས་ཤིང་མ་དེ་ལ་ཞེ་སྡང་གི་རྣམ་པ་འབྱུང་བ་དང༌།
སྤྱིར་འཁོར་བར་འཁྱམ་བྱེད་ཀྱི་རྒྱུའི་གཙོ་བོ་དེ། ཆགས་སྡང་གཉིས་ཡིན་པས། དེའི་ཕྱིར་རང་ཉིད་ཨ་མའི་མངལ་དུ་ཞུགས་པའི་གནས་སྐབས་སུའང༌། ཆགས་སྡང་སྲིད་ལེན་ཤུགས་དྲག་པོ་ཞིག་གི་ནུས་པ་ལ་བརྟེན་ནས། ཕ་མའི་ཁུ་ཁྲག་དཀར་དམར་མི་གཙང་བའི་རྫས་གཉིས་ཀྱི་ནང་དུ། བར་དོའི་རྣམ་པར་ཤེས་པ་དེ་སྐད་ཅིག་དེ་ཉིད་དུ་འཚང་འགྲོ་བ་ཡིན་གསུངས། དེ་ནས་བཟུང་སྟེ་ཞག་མ་བདུན་ཕྲག་སུམ་ཅུ་སོ་བརྒྱད་ཀྱི་བར་དུ་ཨ་མའི་མངལ་དུ་གནས་པ་ཡིན། འོན་ཀྱང་མཐའ་གཅིག་ཏུ་ངེས་པ་མེད་པས། ཁ་ཤས་ནི་ཟླ་བ་བརྒྱད་མངལ་དུ་གནས་པ་དང༌། འགའ་ཞིག་ཟླ་བ་བཅུ་མངལ་དུ་གནས་པའང་ཡོད། གོང་དུ་ཞུས་པ་ལྟར་ཁ་ཅིག་ནི་ལས་ཀྱི་དབང་གིས་ལོ་དྲུག་ཅུ་ཙམ་མངལ་དུ་བསྡད་པའང་ཡོད། དེ་ཡང་ཕལ་ཆེར་གྱི་དབང་དུ་བཏང་ན། ཞག་བདུན་ཕྲག་སོ་བརྒྱད་ཨ་མའི་མངལ་དུ་གནས་པར་བཤད་པས། དེ་ལ་ཞག་བདུན་ཕྲག་དང་པོའི་གནས་སྐབས་སུ། ལུས་དང་དབང་པོ་དང་རྣམ་པར་ཤེས་པ་གསུམ་པོ་དེ། ཨ་མའི་མངལ་དེ་རུ། ལྕགས་ཟངས་ཤིན་ཏུ་ཚ་བའི་ནང་དུ་བརྔོས་ཤིང༌། བཙོས་པ་ལྟ་བུའི་སྡུག་བསྔལ་འབྱུང་བ་ཡིན། དེ་ནི་མེར་མེར་པོ་ཞེས་བྱ་བའི་དུས་ཡིན། དེའི་དབྱིབས་དེ་ག་འདྲ་ཞིག་ཡོད་རེད་ཟེར་ན། འབྲས་བཙོས་པའི་ཁུ་བ་ལྟ་བུའམ། ཞོའི་སྤྲིས་མ་ལྟ་བུ་ཞིག་ཡོད་གསུངས། དེ་ནས་ཞག་མ་བདུན་ཕྲག་གཉིས་པ་ན། ཨ་མའི་མངལ་དེ་ལ་ཀུན་ཏུ་རེག་པ་ཞེས་བྱ་བའི་རླུང་ཞིག་བྱུང་ནས། དེའི་སྐབས་སུ་ས་དང༌། ཆུ་དང༌། མེ་དང༌། རླུང་སྟེ། འབྱུང་བ་བཞིའི་ཁམས་དེ་མངོན་ཞིང༌། སྣང་བར་འགྱུར་བས། སྤྱིར་དུ་ཕྱིའི་སྣོད་དང༌། ནང་བཅུད་ཐམས་ཅད་ཀྱང་འབྱུང་བ་བཞི་ལ་བརྟེན་པ་ཡིན། ཁྱད་པར་དུ་ང་རང་ཚོའི་ལུས་རྟེན་འདི་ཡང༌། དང་པོར་ཆགས་པའི་ཚེ་འབྱུང་བ་བཞི་ལ་བརྟེན་ནས་ཆགས། བར་དུ་གནས་པའང་འབྱུང་བ་བཞི་གཅིག་ཕན་གཅིག་གྲོགས་ཀྱི་ཚུལ་ལྟར་བྱས་ནས་གནས། མཐར་འཇིག་པའང་འབྱུང་བ་བཞི་པོ་དེ་ཆ་མ་སྙོམས་པ་ལ་བརྟེན་ནས་འཇིག་འགྲོ་བ་ཡིན། དེའི་སྐབས་སུ་ནུར་ནུར་པོ་ཞེས་བྱ་ལ། དེའི་དབྱིབས་ནི། ཞོ་སྐ་བའམ། མར་འཁྱགས་པའི་རྣམ་པ་ལྟ་བུ་ཡོད་གསུངས། དེ་ནས་ཞག་མ་བདུན་ཕྲག་གསུམ་པ་ལ། ཨ་མའི་མངལ་དེ་ལ་མཛོད་ཀ་ཞེས་བྱ་བའི་རླུང་ཞིག་བྱུང༌། དེ་བྱུང་བ་དང་ཆབས་ཅིག་ཏུ་སའི་ཁམས་དང༌། ཆུའི་ཁམས་དང༌། མེའི་ཁམས་དང༌། རླུང་གི་ཁམས་དེ་དག་ཀྱང་ཤུགས་ཇེ་ཆེར་ལྟ་བུར་སོང་ནས། ཤིན་ཏུ་ནས་ཀྱང་མངོན་པ་ལྟར་འབྱུང་བ་དང༌། དེ་ནི་ལྟར་ལྟར་པོ་ཞེས་བྱ་བའི་དུས་ཡིན། དེའི་དབྱིབས་ནི། ལྕགས་ཀྱི་ཐུར་མའམ་སྲིན་བུ་གྲོག་མ་དང་འདྲ་གསུངས།
དེ་ནས་ཞག་མ་བདུན་ཕྲག་བདུན་པའི་གནས་སྐབས་སུ། ཨ་མའི་མངལ་དུ་འཁྱིལ་བ་ཞེས་བྱ་བའི་རླུང་བྱུང་བ་དང་ཆབས་ཅིག་ཏུ་མགོ་དང༌། ལག་པ་གཉིས་དང༌། རྐང་པ་གཉིས་དང་བཅས་པ་ཡར་སྐྱེ་བ་དང༌། དེ་ལྟར་སྐྱེ་བའི་གནས་སྐབས་སུ་སྐྱེས་བུ་སྟོབས་དང་ལྡན་པ་ཞིག་གིས་རྐང་པ་དང་ལག་པ་ནས་ཕར་འཐེན་ཏེ། སྐྱེས་བུ་སྟོབས་དང་ལྡན་པ་གཅིག་གིས་དབྱུག་པས་གདལ་བ་སྙམ་བྱེད་པ་དེ་ལྟ་བུའི་སྡུག་བསྔལ་ཚད་མེད་པར་འབྱུང་བ་ཡིན་གསུངས། དེ་ནས་ཞག་མ་བདུན་ཕྲག་བཅུ་གཅིག་པ་ལ། ཨ་མའི་མངལ་ནས་བུ་ག་སྣང་བ་ཞེས་བྱ་བའི་རླུང་བྱུང་བའི་སྐབས་སུ། ཁ་དང༌། མིག་དང༌། ཆུ་ལམ་སོགས་བུ་ག་སྒོ་དགུ་དེ་དག་ཐམས་ཅད་དོད་པར་འགྱུར། དེའི་སྐབས་སྡུག་བསྔལ་དེ་ག་འདྲ་ཞིག་ཡོང་གི་རེད་ཟེར་ན། རྨ་གསར་པ་དེ་མཛུབ་མོས་ཡར་སློང་བ་ལྟ་བུའི་སྡུག་བསྔལ་ཡོད། དེ་ནས་བཟུང་སྟེ་སྡུག་བསྔལ་གྱི་རྣམ་པ་ཇེ་ཆེར་སོང་ནས། མ་དེ་ཉིད་ཀྱིས་བཟའ་བཏུང་མ་སྙོམས་པ༑ ཧ་ཅང་མང་པོ་ཟོས་པའི་གནས་སྐབས་སུ་ནི། པུ་གུ་དེ་ཡང་བྲག་གི་བར་དུ་གཅིར་བ་ལྟ་བུའི་སྡུག་བསྔལ་ཡོད། བཟའ་བཏུང་ཉུང་ཉུང་ཟོས་པའི་གནས་སྐབས་སུ་ནི། ནམ་མཁའ་ལ་ལིང་ལིང་བཏགས་ནས་བཞག་པ་ལྟ་བུའི་སྡུག་བསྔལ། མ་དེ་མཆོངས་པ་དང༌། བརྒྱུགས་པ་དང༌། འཁྲབས་པ་དང༌། དེ་བཞིན་ལས་དང་བྱ་བ་ཤུགས་ཆེན་པོ་བྱས་པའི་སྐབས་སུ་ནི་རླུང་གིས་ཁྱེར་བ་ལྟ་བུའམ། རིའི་ལོགས་ནས་མར་རྦབ་ལ་འདྲིལ་འགྲོ་བ་ལྟ་བུ་དེ་འདྲའི་སྡུག་བསྔལ་ཡོད། མ་དེས་བཟའ་བཏུང་ཧ་ཅང་ཚ་བོ་བསྟེན་པའི་གནས་སྐབས་སུ་ནི་ཁྲོ་ཆུ་ཁོལ་མའི་དཀྱིལ་དུ་བཅུག་པ་ལྟ་བུའི་སྡུག་བསྔལ་དང༌། མ་དེས་བཟའ་བཏུང་ཧ་ཅང་གྲང་མོ་ཞིག་བསྟེན་པའི་གནས་སྐབས་སུ་ནི་འཁྱག་རོམ་གྱི་དཀྱིལ་དུ་བསྐྱུར་བ་ལྟ་བུའི་སྡུག་བསྔལ་དང༌། འཁྲིག་ཆགས་མང་དུ་སྤྱད་པའི་གནས་སྐབས་སུ་ནི། རང་གི་ལུས་ལ་ཚེར་ལྕག་གིས་ཡང་དང་ཡང་དུ་བྲབས་པ་ལྟ་བུའི་སྡུག་བསྔལ་ཡོད། དེ་ལ་སོགས་པ་སྡུག་བསྔལ་ཚད་མེད་པར་འབྱུང་བ་ཡིན་གསུངས། དེ་ནས་ཞག་མ་བདུན་ཕྲག་སུམ་ཅུ་སོ་བདུན་པ་ལ། ཨ་མའི་མངལ་དུ་རང་ཉིད་ཤིན་ཏུ་ནས་ཀྱང་དོག་པའི་སྣང་བ་དང༌། མུན་ནག་གི་སྣང་བ་དང༌། སྐྱུག་བྲོ་བའི་སྣང་བ་དང༌། དྲི་ང་བའི་སྣང་བ་ལ་སོགས་པ་བྱུང་ནས། ཅི་དྲག །གང་དྲག་འདི་ནས་ཕར་ཐོན་འགྲོ་རྒྱུ་ཞིག་བྱུང་ན་བསམ་པ་ལྟ་བུ་འབྱུང་བ་ཡིན།
དེ་ནས་ཞག་མ་བདུན་ཕྲག་སོ་བརྒྱད་པ་ལ། ཨ་མའི་མངལ་དུ་མེ་ཏོག་སྡུད་པ་ཞེས་བྱ་བའི་རླུང་བྱུང་ནས་ལུས་དེ་ཅུང་ཟད་མར་སྒྱུར་ཡོང་བའི་སྐབས་སུ། ལྕགས་ཀྱི་འཕྲུལ་འཁོར་ལ་བསྐྱོན་པ་ལྟ་བུའི་སྡུག་བསྔལ་འབྱུང་བ་ཡིན་གསུངས། ཡང་འགའ་ཞིག་ནས། གྱད་སྟོབས་པོ་ཆེ་ཞིག་གིས་རྐང་པ་གཉིས་ནས་བཟུང་སྟེ། རྩིག་པའི་ངོས་ལ་ཚུར་བརྒྱབ་པ་ལྟ་བུའི་སྡུག་བསྔལ་འབྱུང་བ་ཡིན་ཞེས་གསུངས།
དེ་ལྟར་ཨ་མའི་མངལ་དུ་ཞག་མ་བདུན་ཕྲག་སུམ་ཅུ་སོ་བརྒྱད་ཀྱི་བར་དེ་སྲིད་དུ། རླུང་མི་འདྲ་བ་ཤུགས་དྲག་པོ་ཉི་ཤུ་རྩ་བརྒྱད་ཀྱིས་ནི་བཏབ། ཨ་མའི་ཁྲག་སོགས་དྭངས་མས་ནི་ཡར་སྤེལ་བར་བྱས། ཨ་མའི་མངལ་གྱི་དྲོད་ལྕགས་ཟངས་ཚ་བ་དང༌། རབ་ཏུ་ཚ་བའི་ནང་དུ་ནི་བརྔོས་ཤིང་བཙོས་པ་སོགས་དེ་ལྟ་བུའི་སྒོ་ནས། དང་པོར་མེར་མེར་པོ་ནས་བཟུང་སྟེ། མཐར་སྐྱེ་མ་རན་གྱི་བར་དུ་སྡུག་བསྔལ་དེ་ལྟ་བུ་འབྱུང་བ་ཡིན་པས། མངལ་འཇུག་གི་མདོ་ལས།
དང་པོ་མེར་མེར་པོ་ལས་ནི། །ཤ་ཡི་ཆུ་བུར་སྐྱེ་བར་འགྱུར། །ཆུ་བུར་ལས་ནི་ལྟར་ལྟར་སྐྱེ། །ལྟར་ལྟར་པོ་ནི་མཁྲང་བར་འགྱུར། །མཁྲང་བ་རྣམ་པར་འགྱུར་ནས་ནི། །མགོ་དང་ཡན་ལག་བཞི་སྐྱེས་པས། །རུས་པ་འདུས་ནས་ལུས་གྲུབ་པ། །ཐམས་ཅད་ལས་ཀྱི་རྒྱུ་ལས་བྱུང༌། །ཞེས་གསུངས་པ་ལྟ་བུ་ཡིན། དེ་ནས་ཞག་བདུན་ཕྲག་སོ་བརྒྱད་པ་ལ་ཨ་མའི་མངལ་དེ་ནས། ཁ་ཐུར་དུ་ལྟ་བ་ཞེས་བྱ་བའི་རླུང་ཞིག་བྱུང་ནས། སྔ་མ་ལུས་དེ་མགོ་ཡར་བསྟན་པ་དེ་ཐུར་དུ་ཟློག་པ་ཡིན། དེ་ཡང་བུ་ཡིན་ན། གཞོགས་གཡས་ཕྱོགས་སུ་བརྟེན་པས་གྲོད་པ་གཡས་ཕྱོགས་དེ་མཐོ་བ་ཡིན། བུ་མོ་ཡིན་ན། གཞོགས་གཡོན་ཕྱོགས་སུ་བརྟེན་པས་གྲོད་པ་གཡོན་ཕྱོགས་དེ་མཐོ་བ་ཡིན་པས། བུ་ཡིན་དང་བུ་མོ་ཡིན་དེ་ཕལ་ཆེར་ཨ་མས་ཀྱང་ཧ་གོ་བ་རེད། གང་ལྟར་ནའང་འགའ་ཞིག་ལས། སྲིད་པ་སྐྱེད་བྱེད་ལས་ཀྱི་རླུང་ཟེར་བ་དེས། སྐད་ཅིག་དེ་ཉིད་དུ་མགོ་མཇུག་བཟློག་པའི་སྐབས་སུ། ཨ་མ་དེ་ལ་ཡང་ཁོག་པའི་ནང་ཐམས་ཅད་གྲིས་དཀྲུགས་པ་ལྟ་བུའི་སྡུག་བསྔལ་ཚད་མེད་པར་བྱུང་ནས། ལུས་ཀྱི་བ་སྤུའི་རྩེ་མོ་རེ་རེ་ལ་རྔུལ་ཆུའི་ཐིགས་པ་རེ་རེ། སྐྲ་ཉག་མ་རེ་རེའི་རྩེ་མོ་ལ་ཡང་རྔུལ་ཆུའི་ཐིགས་པ་རེ་རེ་ཟག་པ་དང༌། བུ་དེ་ལ་ཡང་ལག་པ་བརྐྱངས་ནས་མར་སྐྱེ་བའི་གནས་སྐབས་སུ་ནི། དཔེར་ན། ཀོ་བའི་ཐེར་མ་གཏོང་མཁན་ནང་བཞིན་ལྕགས་ཀྱི་འཇུར་མིག་ནས་ཕར་འདྲེན་པ་ལྟ་བུའི་སྡུག་བསྔལ་ཚད་མེད་པར་འབྱུང་བ་ཡིན་པས། གུ་རུ་རིན་པོ་ཆེའི་ཞལ་ནས་ཀྱང༌།
མ་བུ་གཉིས་ཀ་གཤིན་ཡུལ་གོམ་ཕྱེད་བོར། །མ་ཡི་ཁ་རུས་མ་གཏོགས་རུས་ཚིགས་བྱེ། །ཞེས་གསུངས་པ་ལྟ་བུའོ། །དེ་ཡང་འགའ་ཞིག་ནི་མངལ་ནང་དུ་འཆི་བར་འགྱུར། འགའ་ཞིག་མར་སྐྱེ་གྲབས་བྱས་ནས་ཤི་བ་དང༌། འགའ་ཞིག་ནི་ཤི་བའི་རོ་སྐྱེ་བར་འགྱུར། འགའ་ཞིག་ནི་མ་ཡང་ཤི། བུ་ཡང་ཤི་སྟེ་མ་བུ་གཉིས་ཀ་ཤི་བ་དང༌། ཡང་འགའ་ཞིག་ནི་མ་ཤི་ནས་བུ་ལུས་པ་དེ། རའི་འོ་མ་དང༌། བའི་འོ་མ་སོགས་གཞན་གྱིས་འཚོ་སྐྱོང་བྱེད་དགོས་པ་དང༌། འོ་དེ་ལྟ་བུ་མཐའ་གཅིག་ཏུ་ངེས་པ་མེད། གང་ལྟར་ན་ཡང་མ་བུ་གཉིས་ཀ་ལ་སྡུག་བསྔལ་ཚད་མེད་པར་དེ་ལྟ་བུ་འབྱུང་བ་ཡིན། དེ་ནས་ཨ་མའི་མངལ་ནས་མར་སྐྱེས་ཏེ་ས་ལ་ལྷུང་བའི་སྐབས་སུ། ཚེར་མའི་དོང་དུ་ལྷུང་བ་ལྟ་བུའི་སྡུག་བསྔལ་ཡོད། དེ་ལྟ་བུའི་ཁྲག་དང༌། ཕྲུ་མ་དང༌། ཆུ་སེར་ལ་སོགས་པ་མི་གཙང་བའི་རྫས་ཤ་སྟག་གི་ནང་དུ་སྲིན་འབུ་ལྟ་བུ་དམར་ཀྲད་ཀྲད། བ་སྤུ་སེར་ཞོལ་ལེ་བ། མཐོང་བ་ཙམ་གྱིས་སྐྱུག་ལོག་བརྒྱབ་འོང་རྒྱུ་འདྲ་བོ་ཞིག་མ་གཏོགས་མེད་པ་དེ་ཉིད། ཨ་མས་ན་ཚ་དང་ཟུག་གཟེར་སོགས་སྡུག་བསྔལ་ཐམས་ཅད་ཁྱད་དུ་བསད་ནས། ལམ་སང་བུ་དེའི་སྲི་ཞུ་ལ་བརྩོན་ཏེ། ཕྲུ་མ་བཤུས་པ་སོགས་བྱས་པའི་སྐབས། མཉམ་མེད་དྭགས་པོ་རིན་པོ་ཆེས་གསུངས་ན། པགས་པ་བཤུས་ནས་རྩིག་ཟུར་ལ་བྲད་པ་ཙམ་གྱི་སྡུག་བསྔལ་ཡོད་གསུངས། དེ་ནས་མགོ་ལ་སྣུམ་བྱུག་པའི་གནས་སྐབས་སུ་ནི། རྫ་དཔལ་སྤྲུལ་རིན་པོ་ཆེས་གསུངས་ན། བཀྱིགས་ནས་དོང་དུ་འཕངས་པ་ལྟ་བུའི་སྡུག་བསྔལ་ཡོད་པ་དང༌། པང་དུ་བླང་དུས་བྱེའུ་ཕྲུག་ཁྲ་ཡིས་ཁྱེར་བ་ལྟ་བུའི་སྡུག་བསྔལ་ཡོད་གསུངས། གང་ལྟར་བདེ་བའི་གོ་སྐབས་མེད་ནའང༌། ཁ་ནས་མི་བདེ་བ་ལབ་ནི་མི་ཤེས། ཐང་ལ་ཏིག་ཚོད་ཤོར་ན་ཡང༌། ཨང་ཨང་ཟེར་ནས་ངུ་རྒྱུ་ཞིག་མ་གཏོགས་གཞན་གང་ཡང་མེད་པར་སྡུག་བསྔལ་འབའ་ཞིག་མྱོང་བ་ཡིན་པས། སློབ་སྤྲིངས་ལས་ཀྱང༌།
ཤིན་ཏུ་མི་བཟད་དྲི་ང་མི་གཙང་གཅིར་བས་འགགས། །རབ་ཏུ་དོག་པ་མུན་ནག་འཐིབས་པོར་འདུག་པ་ཡི། །མངལ་གནས་དམྱལ་བ་ལྟ་བུའི་ནང་དུ་དེ་ཞུགས་ནས། །ལུས་ཡོངས་བསྐུམས་ལ་སྡུག་བསྔལ་ཆེན་པོར་གནས་དགོས་སོ། །ཞེས་གསུངས་པ་ལྟར་དུ་ཨ་མའི་མངལ་དུ་ཞག་བདུན་ཕྲག་སུམ་ཅུ་སོ་བརྒྱད་ཀྱི་བར་དེ་སྲིད་དུ་གནས་ཏེ། དོག་མི་དོག་ནི་དེ་ལྟ་བུ། གཙང་མི་གཙང་ནི་དེ་ལྟ་བུ། མུན་པ་ནག་མི་ནག་ནི་དེ་ལྟ་བུ། དྲི་མ་ཞིམ་མི་ཞིམ་ནི་དེ་ལྟ་བུ། དཀའ་ངལ་ཆེ་ཆུང་ནི་དེ་ལྟ་བུ་ལ་སྡུག་བསྔལ་མྱོང་དགོས་པ་ཡིན། ད་ལྟར་འཇིག་རྟེན་མི་ཡུལ་ལ་སྤྲང་པོ་བཟའ་རྒྱུ་འཐུང་རྒྱུ་མེད་པ་ལྟ་བུ་ཞིག་གམ། མི་འདོད་པ་ཅན་ནོར་གྱིས་ཚིམ་རྒྱུ་མེད་པ་ཞིག་ལ། ཁྱོད་རང་གྲོང་ཁྱེར་གྱི་མི་གཙང་བའི་དོང་འདིའི་ནང་དུ། མགོ་ལ་སྐྱག་པ་ཞུས་ན་ཡང་འདྲ། ཁ་ལ་གཅིན་པ་བཏང་ན་ཡང་འདྲ། ཞག་མ་གསུམ་ཉོལ། ངས་དོང་འདི་ཁ་བཅད་ལ་བཞག་གི། དེ་ནས་ཞག་མ་གསུམ་པ་ལ་ཁྱོད་རང་ཡར་ཐོན་པ་དང་ཆབས་ཅིག་ཏུ། ང་ཚོས་གསེར་སྲང་གསུམ་ཧྲག་ཟེར་ནས་སྤྲད་དགོས་ལབ་ཀྱང༌། མི་ག་ཚད་འདོད་པ་ཆེ་ཡང༌། གསེར་སྲང་གསུམ་དགོས་རྒྱུ་མི་འདུག །དེ་འདྲའི་གསང་སྤྱོད་ཀྱི་ནང་དུ་ང་ཉི་མ་གཅིག་ལའང་སྡོད་ཐུབ་ས་མ་རེད་ཟེར་ནས་སྡོད་ཀྱི་མ་རེད། ཨ་མའི་མངལ་ནི་དེ་བས་ཀྱང་བཙོག་པ༑ དེ་བས་ཀྱང་དོག་པ། དེ་བས་ཀྱང་སྡུག་བསྔལ་ཆེ་བ་ཡིན། དེ་ཚོ་ལ་ཡིད་ཆེས་ཤིག་སྐྱེས་པ་ཡིན་ན། མའི་མངལ་དུ་ལན་གཅིག་ཀྱང་ག་ནས་འཇུག་ནུས་བསམ་པ་ཡིན། འོ་དེ་ལྟ་བུར་སྐྱེས་པའི་བར་དུ་བསྒོམ་དགོས་པ་ཡིན་གསུངས། དེ་ནས་ཨ་མའི་མངལ་ནས་མར་སྐྱེས་ཟིན་པའི་གནས་སྐབས་སུ་རེ་ཞིག་བུ་དང༌། བུ་མོ་ཞིག་སྐྱེས་སོང་ཟེར་ནས། ཕ་དང་མ་དེ་ཚོ་ཡང་དགའ་བོ་བྱས། རང་ཉིད་ཀྱང་སྐྱེ་བའི་སྡུག་བསྔལ་དེ་མྱངས་ཚར་བ་འདྲ་ཞིག་བྱས་ནས། ཉི་མ་རེ་རེ་བཞིན་ཡར་ཚར་སྟོབས་ཇེ་ཆེར་འགྲོ་གི་ཡོད་ན་ཡང༌། དོན་དུ་ལུས་དེ་ནི་སྲིན་བུ་བརྒྱད་ཁྲི་བཞི་སྟོང་གི་གནས། ནད་རིགས་བཞི་བརྒྱ་རྩ་བཞིའི་འབྱུང་ཁུངས། བགེགས་རིགས་སྟོང་ཕྲག་བརྒྱད་ཅུ་དང༌། གློ་བུར་ཡེ་འདྲོག་སུམ་བརྒྱ་དྲུག་ཅུ་སོགས་ཀྱིས་བར་ཆད་བརྩམ་སའི་རྐྱེན་ལྟ་བུ་ཞིག་མ་གཏོགས། སྙིང་པོ་གང་ཡང་མེད་པའི་ཐོག །སྐྱེས་ནས་ཉི་མ་གཅིག་སོང་གཉིས་སོང་གིས་འཆི་བདག་གི་དྲུང་དུ་ཇེ་ཉེ་ཇེ་ཉེར་སོང་ནས། མཐར་རྒས་པ་དང༌། ན་བ་དང་ཤི་བ་ལ་སོགས་པའི་སྡུག་བསྔལ་དོས་དྲག་ལ་སྙུགས་རིང་བ་མྱོང་དགོས་པ་ཡིན། དེའི་ཕྱིར་ན། ཆགས་མེད་རིན་པོ་ཆེའི་ཞལ་ནས་ཀྱང༌།
མི་ནས་མི་རུ་སྐྱེས་ཆོག་ཀྱང༌། །སྐྱེ་རྒ་ན་འཆི་གྲངས་མེད་མྱོང༌། །དུས་ངན་སྙིགས་མར་བར་ཆད་མང༌། །མི་དང་ལྷ་ཡི་བདེ་སྐྱིད་འདི། །དུག་དང་འདྲེས་པའི་ཟས་བཞིན་དུ། །འདོད་པ་སྤུ་ཙམ་མེད་པར་ཤོག །ཅེས་གསུངས་པ་ལྟར་དུ་ཡིན།
དེ་ལྟར་སྐྱེ་བའི་སྡུག་བསྔལ་ཡོད་པ་ཙམ་དུ་མ་ཆོག་པར། དེའི་སྟེང་དུ་རྒས་པའི་སྡུག་བསྔལ་ཡོད་པ་ཡིན། རྒས་པའི་སྡུག་བསྔལ་ལ་མདོར་ན་བཅུ་ཐམ་པ་ལས། དེ་ཡང་གཟུགས་ཡོངས་སུ་འགྱུར་བ་དང༌། སྐྲ་ཡོངས་སུ་འགྱུར་བ་དང༌། པགས་པ་ཡོངས་སུ་འགྱུར་བ་དང༌། ཁ་དོག་ཡོངས་སུ་འགྱུར་བ་དང༌། མཐུ་སྟོབས་ཡོངས་སུ་འགྱུར་བ་དང༌། གཟི་བརྗིད་ཡོངས་སུ་འགྱུར་བ་དང༌། བསོད་ནམས་ཡོངས་སུ་འགྱུར་བ་དང༌། ནད་མེད་པ་ཡོངས་སུ་འགྱུར་བ་དང༌། སེམས་ཡོངས་སུ་འགྱུར་བ་དང༌། གནས་སྐབས་འདས་ཤིང་ཚེའི་མཇུག་སྡུད་པའོ་གསུངས། དེ་ལ་དང་པོ་གཟུགས་ཡོངས་སུ་འགྱུར་བ་ཞེས་བྱ་བ་དེ་ཡང༌། རང་ཉིད་ལོ་གཞོན་པའི་གནས་སྐབས་སུ་གཟུགས་དེ་ཡང༌། རྒྱབ་ནས་བལྟས་ན་དགུ་བ་སྙམ་བྱེད་པ། མདུན་ནས་བལྟས་ན་དགྱེ་བ་སྙམ་བྱེད་པ། དོན་དུ་དྲང་བ་མདའ་སྨྱུག་ལྟ་བུ་ཞིག་ཡོད་ནའང༌། རང་ཉིད་ཡར་ཡར་རྒས་པའི་སྐབས་སུ། སྟོད་པོ་ནས་ཀྱང་སྒུར། སྐེད་པ་ཡང་འཁྱོག །ལག་ཏུ་འཁར་བ་བཙུགས་ན་ཡང་སོ་མི་ཟིན་པར། འཁར་བ་ཕར་བཙུགས་ན་ཡང་ཀྲད་ཀྲད་ཀྱིས་འགྱེལ་ཆོག་ཆོག་ཡོད་པ་དེ་ལྟ་བུའི་གནས་སྐབས་སུ་འགྱུར་བ་དང༌། སྐྲ་ཡོངས་སུ་འགྱུར་བ་ནི། རང་ཉིད་ལོ་གཞོན་པའི་གནས་སྐབས་སུ། སྐྲ་དེ་ཡང་བུང་བའི་མདོག་ལྟ་བུ། ཤིན་ཏུ་གནག་ལ་འོད་ཟེར་འཕྲོ་བ། ཧ་ཅང་མཛེས་ཤིང་ཡིད་དུ་འོང་བའི་རྣམ་པ་ཡོད་ནའང༌། དེ་ནས་ལོ་ཡར་རྒས་པ་དང་སྐྲ་ཐམས་ཅད་རིམ་པས་དཀར་པོར་འགྲོ་བ་དང༌། སྤྱི་ཐེར་ཐོན་པ་ལ་སོགས་པ་བྱུང་ནས། མི་སྡུག་པའི་རང་བཞིན་དུ་འགྱུར་བ་དང༌། པགས་པ་ཡོངས་སུ་འགྱུར་བ་ནི། སྔ་མ་རང་ལོ་གཞོན་དར་སྒང་གི་སྐབས་སུ། པགས་པ་དེ་ཡང་ཡུལ་ཝཱ་རཱ་ཎ་སཱིའི་ཕྲ་རས་སམ། རྒྱ་ནག་གི་ནང་དར་ལྟ་བུ་ཤིན་ཏུ་ནས་ཀྱང་འཇམ་པ། ལག་གི་རེག་པ་ཙམ་གྱིས་འཇམ་ཤུལ་བྱས་ནས་བདེ་བའི་རང་བཞིན་ཡོད་ན་ཡང༌། ལོ་ཡར་ཡར་རྒས་པའི་སྐབས་སུ་ནི་པགས་པ་དེ་ཚོ་ཡང་མཐུག་ཏུ་འགྲོ། ཀོབ་ཏུ་སོང་ནས། མ་ཧེའི་ཀོ་བ་ནང་བཞིན་གྱོང་པོ་ཆགས་པ་དང༌། རྐང་པ་དང་ལག་པའི་མཛུབ་མོ་དེ་ཚོ་ཡང་ཕར་འཁྱོག །ཚུར་འཁྱོག་སྟེ། མཛུབ་མོའི་ཚིགས་དེ་ཚོ་ཡང་ཟངས་གདུབ་སྣ་མ་བཞིན་དུ་སོང་ནས་སྡོད་པ་ལ་སོགས་པར་འགྱུར་བ་དང༌། ཁ་དོག་ཡོངས་སུ་འགྱུར་བ་ནི། དེ་ཡང་རང་ཉིད་ལོ་གཞོན་པའི་གནས་སྐབས་སུ། ཁ་དོག་དེ་ཡང་ཤིན་ཏུ་ནས་ཀྱང་ཡིད་དུ་འོང་བ། དཀར་ས་ལ་དཀར། དམར་ས་ལ་དམར། དཀར་ལ་དམར་མདངས་ཆགས་པ། མཛེས་ཤིང་འཛུམ་པའི་མདངས་དང་ལྡན་པ། མི་གཞན་གྱིས་བལྟས་ན་ཡིད་དུ་འོང་བ༑ རང་ཡིན་ནའང་ཡོད་བསམ་བསམ་འདྲ་བོ། དཔེར་ན་མེ་ཏོག་པདྨ་ཁ་བྱེ་མ་ཐག་པ་ལྟ་བུ་ཞིག་ཡོད་ནའང༌། དེ་ནས་ལོ་ཡར་ཡར་རྒས་པའི་སྐབས་སུ། དེ་ཡང་མི་སྡུག་པར་གྱུར་ནས། སྐྱ་ཁོག་ཁོག །སྔོ་ཁོག་ཁོག་ལྟ་བུར་འགྱུར་འགྲོ་བ་ཡིན། མཐུ་སྟོབས་ཡོངས་སུ་འགྱུར་བ་ནི། རང་ཉིད་ལོ་གཞོན་དར་སྒང་གི་གནས་སྐབས་སུ། མཐུ་དང་སྟོབས་ནུས་པ་ཕུན་སུམ་ཚོགས་པ། འགྲོ་ནའང་འགྲོ་ཆོག་པ། བསྡད་ནའང་བསྡད་ཆོག་པ། ལས་དང་བྱ་བ་གང་དང་ཅི་བྱས་ན་ཡང་མི་གཞན་ལ་རེ་མ་དགོས་པར། དེ་དག་ང་རང་གིས་བྱེད་ཆོག་བསམ་བསམ་ལྟ་བུ་ཡོད་པ་དང༌། སོ་སོ་ལ་འཇོན་ཐང་གང་ཡོད་པ་དེ་དག་ནུས་ཤུགས་དང་ལྡན་པ་ཡོད་ནའང༌། ལོ་ཡར་ཡར་རྒས་པའི་སྐབས་སུ་དེ་དག་ཐམས་ཅད་རིམ་པ་བཞིན་དུ་མར་བྲི་ནས། འགྲོ་ན་ཡང་འཁར་བ་ཞིག་བཙུགས་ན་མ་གཏོགས་འགྲོ་རྒྱུ་མེད། ལངས་ན་ཡང་ལག་པ་ས་ལ་བཙུགས་ན་མ་གཏོགས་ལང་རྒྱུ་མེད་པ་དེ་ལྟ་བུར་འགྱུར་ན། ལས་གཞན་དག་ལྟ་ཅི་སྨོས། དེའི་ཕྱིར་ན་མཐུ་སྟོབས་ཐམས་ཅད་འགྱུར་འགྲོ་བ་ཡིན། གཟི་བརྗིད་ཡོངས་སུ་འགྱུར་བ་ནི། ལོ་གཞོན་དར་སྒང་གི་སྐབས་སུ། གཟི་བརྗིད་ཕུན་སུམ་ཚོགས་པ། རང་ཉིད་ཏིག་ཚོད་ཡོན་ཏན་ཡོད་པའམ། འཇོན་ཐང་ཡོད་པ་འདྲ་བོ་ཡིན་ན། མི་གཞན་ཐམས་ཅད་ཨ་ཁོ་ཡོང་གི་འདུག་ཟེར་ནས་ཞེད་དགོས་པ་ལྟ་བུའམ། འཇིགས་དགོས་པའམ། འཚེར་དགོས་པ་དེ་འདྲའི་གཟི་བརྗིད་ཅན་ཡོད་ནའང༌། དེ་ནས་ལོ་ཡར་རྒས་པའི་དུས་སུ་དེ་དག་རིམ་པར་བྲི་ནས། མི་གཞན་ཚུར་འཚེར་རྒྱུ་དང་འཇིགས་རྒྱུ་མེད་པའི་སྟེང་དུ་བརྙས་བཅོས་ཀྱི་གནས་སུ་བྱེད་པ་དང༌། ཐ་ན་ཕྲུ་གུ་ཆུང་ཆུང་ཚུན་ཆད་ཀྱིས་ཀྱང་ཐལ་བ་གཏོར་འོང་བ་དང༌། རྡོ་བརྒྱབ་འོང་བ་ལྟ་བུའི་གནས་སྐབས་སུ་འགྱུར་འགྲོ་བ་ཡིན། བསོད་ནམས་ཡོངས་སུ་འགྱུར་བ་ནི། རང་ཉིད་ལོ་གཞོན་དར་སྒང་གི་སྐབས་སུ་བསོད་ནམས་དེ་ཚོ་ཡར་རྒྱས་ནས། ལས་དང་བྱ་བ་གང་བྱས་པ་དེ་དག་ཐམས་ཅད་ལམ་དུ་འགྲོ། སྐད་ཆ་ཞིག་བཤད་ན་ཡང༌། ཨ་ཁོས་ཟེར་བ་དེ་གཏན་གཏན་རེད་ཟེར་ནས། སྐད་ཆ་རྫུན་པ་ཞིག་བཤད་ནའང་མིས་བདེན་པར་འཛིན། དེ་བཞིན་ཚོང་ལ་སོགས་པ་ཡང་ལམ་འགྲོ་རུ་སོང་ནས། བཟའ་རྒྱུ། འཐུང་རྒྱུ། གོན་རྒྱུ། ཡར་དཀོན་མཆོག་ལ་མཆོད་པ་འབུལ་རྒྱུ། མར་ངན་སློང་ལ་སྦྱིན་པ་གཏང་རྒྱུ་ལ་སོགས་པ་གང་ཡང་ཡོད་པ་ལྟ་བུ་ཞིག་ཡིན་ནའང༌། རང་ཉིད་ལོ་ཡར་ཡར་རྒས་དུས། ལུས་ཀྱི་འབྱུང་བཞི་ཐམས་ཅད་གུད་ནས་ལས་དང་བྱ་བ་གང་ཡང་མི་ནུས། བྱས་པ་དེ་ཚོ་ལམ་དུ་ཡང་མི་འགྲོ། མི་གཞན་ལ་མངགས་ནའང་ཁོས་ཀྱང་ལམ་སང་རོགས་རམ་མི་བྱེད། དེ་འདྲས་ཁ་དམའ་རུ་དམའ་རུ་སོང་ནས། ཚེ་མཇུག་དེ་ལ་ཡར་མཆོད་པ་འབུལ་རྒྱུ། མར་སྦྱིན་པ་གཏང་རྒྱུ་གང་ཡང་མེད་པའི་སྟེང་དུ། རང་ཉིད་ཀྱི་བཟའ་རྒྱུ་དང༌། གོན་རྒྱུ་དང༌། འཐུང་རྒྱུ་སོགས་ཀྱང་མི་གཞན་ལ་སྐུ་ཆེ། སྐུ་ཆེ་ང་ལ་འདི་འདྲ་བྱེད་རོགས་གྱིས་ཟེར་ནས་ཕར་རེ་གིན་སྡོད་དགོས་པ་དང༌། རེ་ནའང་མི་འབྱོར་བ་དེ་ལྟ་བུར་འགྱུར་འགྲོ་བ་ཡིན། ནད་མེད་པ་ཡོངས་སུ་འགྱུར་བ་ཟེར་ན། སྔར་རང་ཉིད་ལོ་གཞོན་པའི་གནས་སྐབས་སུ། རང་གི་ལུས་འདི་ལ་མ་གི་རྐང་པའི་མཐིལ་ནས། ཡ་གི་མགོའི་སྤྱི་གཙུག་མན་ཆད་བར་དུ་ན་བ། ཚ་བ་ཟེར་བ་དེ་ཁབ་བཙུགས་པའི་ས་ཙམ་ཡང་མེད་པར། འགྲོ་ནའང་རླུང་པོ་ལས་ཀྱང་ཡང་བ། ལྷེབ་ལྷེབ་ལ་ཕྱིན་པ་ཡིན་བསམ་པ་མེད་པའི་ས་ལ་བསླེབ་འགྲོ་བ་ལྟ་བུ་ཡོད་ནའང༌། དེ་ནས་ལོ་ཡར་ཡར་བསླེབས་པའི་སྐབས་སུ། ནད་ཀྱི་གཙོ་བོ་རྒས་ནད་ཀྱིས་ཐེབས་ནས། ནད་གཞན་ཐམས་ཅད་ཀྱང་དེས་སྣ་དྲངས་ཏེ། རླུང་དང༌། མཁྲིས་པ་དང༌། བད་ཀན་དེ་ཚོས་འཚང་ཁ་བརྒྱབ་ནས། འདི་མི་ན་བ་ཟེར་བ་མེད་པར། བད་ཀན་གྱི་སྨན་ཞིག་ཟོས་ན་མཁྲིས་པ་ལ་ཕོག་འགྲོ་བ་འདྲ་བོ་དང༌། མཁྲིས་སྨན་ཞིག་ཟོས་ན་རླུང་ལ་ཕོག་འགྲོ་བ་ལ་སོགས་པ་གྱུར་ནས། སྨན་ཡང་ཅི་ཟ་འདི་ཟ་མེད་པ་དེ་འདྲའི་རང་བཞིན་དུ་འགྱུར་འགྲོ་བ་ཡིན། སེམས་ཡོངས་སུ་འགྱུར་བ་ཟེར་ན། རང་ཉིད་ལོ་གཞོན་དར་སྒང་གི་སྐབས་སུ། སེམས་དེ་ཡང༌། འཇིག་རྟེན་གྱི་དཔེ་ལ་ཡང༌། ཕོ་ཁྱོ་གའི་ཁོག་ཏུ་མདའ་ཤོང་དང་མདུང་ཤོང་ཟེར་བ་ནང་བཞིན། དགའ་སྡུག་གང་བྱུང་ནའང་གླང་པོ་ཆེ་ལ་ཚེར་ལྕག་བཏབ་པ་ལྟར་ཉམས་ང་ཙམ་དང༌། སྣང་དག་ཙམ་ཡང་མེད་པ་དེ་འདྲའི་མི་བློ་ཁོག་ཆེན་པོ་ཞིག་ཡིན་ནའང༌། ལོ་ཡར་ཡར་རྒས་པའི་སྐབས་སུ། ཕྱིའི་འབྱུང་བཞི་དེ་རྒུད་པ་དང་ཆབས་ཅིག །ནང་གི་སེམས་དེ་ཡང་དཔའ་ཞུམ་ནས། སེམས་དེ་པུ་གུ་འདྲ་བོ་ཞིག་ཆགས་ཏེ། ཕྲུ་གུ་ཞིག་གིས་མིང་ངན་ཞིག་བཏགས་ནའང༌། ཕྲུ་གུ་འདིས་མིང་ངན་ཞིག་བཏགས་བྱུང༌། འདི་འདྲས་བརྙས་བཅོས་ཟེར་ནས་ངུ་དགོས་པ་ལྟ་བུ་དང༌། ཡང་མི་ཞིག་གིས་བྱི་རིལ་ཞིག་སྤྲད་ནའང༌། ཨ་ཙི་ང་ལ་འདི་འདྲའི་བྱི་རིལ་ཞིག་སྤྲད་བྱུང༌། སྙིང་རྗེ། ད་དེ་ལ་ལན་ཞིག་སྤྲད་དགོས་ཡོད་ཟེར་བ་ལྟ་བུ། དེ་ལ་སོགས་པའི་རང་བཞིན་དུ་འགྱུར་འགྲོ་བ་ཡིན། གནས་སྐབས་འདས་ཤིང་ཚེའི་མཇུག་སྡུད་པའོ་ཟེར་ན། དེ་ཡང་སྐྱེ་བའི་གནས་སྐབས། རྒ་བའི་གནས་སྐབས། ན་བའི་གནས་སྐབས་ཏེ། དེ་ཚོ་ཐམས་ཅད་ཀྱང་རིམ་པ་བཞིན་དུ་འདས་ནས་འཆི་བ་ལ་ཉེ་རུ་སོང་བ་ཡིན། མི་རྒན་གོག་ཐམས་ཅད་ཀྱིས། ད་ང་ཤི་རན་སོང༌། གང་བྱས་ནས་མ་ཤི་བར་བསྡད་པ་རེད། མགྱོགས་པོར་ཤི་རོགས་བྱས་ན། ཁོ་ལྟས་ངན་སྟོན་མཁན་ཟེར་ནས། ཤི་ནད་མ་ཕོག་པའི་གནས་སྐབས་སུ་དེ་འདྲ་ཟེར་རེད་དེ། གང་ལྟར་ཤི་བ་ལ་ནི་འཇིགས་པས། གནངས་ཤི་བ་ལ་དེ་རིང་ལྟ་བུ་ལ་ཡང་སྨན་ཞིག་ཟོས་ན་དྲག་མི་ཡོང་ངམ་བསམ་པ་དེ་འདྲའི་སྡུག་བསྔལ་ཡོད་པ་ཡིན། དེ་ཡང་མདོ་རྒྱ་ཆེར་རོལ་པ་ལས།
རྒས་པས་གཟུགས་སྡུག་གཟུགས་ནི་མི་སྡུག་བྱེད། །རྒས་པས་གཟི་བརྗིད་འཕྲོག་ཅིང་མཐུ་སྟོབས་ཉམས། །རྒས་པས་འཆི་བྱེད་རྒས་པས་མདངས་ཀྱང་འཕྲོག །ཅེས་པ་ལ་སོགས་པ་གསུངས་པ་ལྟ་བུ་དང༌། གྲུབ་ཆེན་ཀ་མ་བས་གསུངས་ན། རྒས་པའི་སྡུག་བསྔལ་འདི་ཡང་རིམ་པ་བཞིན་དུ་ཁད་ཀྱིས་ཁད་ཀྱིས་བྱུང་བ་མ་གཏོགས། དུས་གཅིག་ལ་འོང་ན་བསྲན་ཐབས་མེད་གསུངས་པ་བཞིན་དུ། དཔེར་ན། བུའམ། བུ་མོ་ལོ་བཅུ་དྲུག་ཙམ་མམ། ལོ་ཉི་ཤུ་རྩ་ལྔ་ཙམ་ཞིག །ཉི་མ་གཅིག་ལ་ལོ་བརྒྱད་ཅུ་གྱ་ལྔ་ཙམ་ཞིག་ལ་མར་རྒས་ནས། ད་ནངས་ཞོགས་པར་སྐྲ་ནག་པོར་ཡོད་པ་དེ། ད་ལྟར་སྐྲ་དཀར་པོ་ལ་སོང༌། ད་ནངས་ཞོགས་པར་མིག་ཀྱང་ནག་པོར་ཡོད་པ་དེ། ད་ལྟར་མིག་ཀྱང་ལིང་ཐོག་གིས་བསྒྲིབས། ད་ནངས་ཞོགས་པར་ལུས་པོ་དྲང་པོར་ཡོད་པ་དེ། ད་ལྟར་འཁར་རྒྱུག་ལ་བརྟེན་དགོས་པ་ཞིག་བྱུང་ན། སྡུག་བསྔལ་དེ་བཟོད་ཐབས་མེད་པ་ཞིག་ཡོད་པ་ཡིན། འོན་ཀྱང་རྒས་པའི་སྡུག་བསྔལ་དེ་མངོན་གསལ་དོད་པོ་མེད་པར་བརྟེན་ནས། རྒས་པའི་སྡུག་བསྔལ་དེ་མི་ཚོར་བ་ལྟ་བུ་ཞིག་མ་གཏོགས། དོན་དུ་རྒས་པའི་སྡུག་བསྔལ་ནི་དེ་ལྟ་བུ་ཡོད་པ་ཡིན། མདོར་ན་རྗེ་བཙུན་མི་ལ་རས་པའི་ཞལ་ནས།
རྟོད་ཕུར་འདོན་པའི་ལྡང་ལུགས་དང་གཅིག །བྱ་ལ་འཇབ་པའི་འགྲོ་ལུགས་དང་གཉིས། །ས་དོ་ཆད་པའི་སྡོད་ལུགས་དང་གསུམ། །གསུམ་དེ་གསུམ་འཛོམས་པའི་དུས་ཚོད་ན། །ཨ་ཕྱི་སྒྱུ་ལུས་རྒུད་པའི་ཡིད་ཕམ་མ། །ཕྱི་པགས་པ་འདུས་པའི་གཉེར་མ་དང་གཅིག །ནང་ཤ་ཁྲག་ཟད་པའི་རུས་འབོར་དང་གཉིས། །བར་གླེན་ལྐུགས་འོན་ལོང་ཐོམ་ཡོར་དང་གསུམ། །གསུམ་དེ་གསུམ་འཛོམས་པའི་དུས་ཚོད་ན། །ཨ་ཕྱི་མི་སྡུག་སྟོན་པའི་ཁྲོ་གཉེར་མ། །གྲང་ལ་ཉོག་པའི་བཟའ་བཏུང་དང་གཅིག །ལྕི་ལ་ཧྲུལ་བའི་དུག་པོ་དང་གཉིས། །པགས་པོ་བཞི་སྦྱོར་གྱི་མལ་ས་དང་གསུམ། །གསུམ་དེ་གསུམ་འཛོམས་པའི་དུས་ཚོད་ན། །ཨ་ཕྱི་མིས་འགོམ་ཁྱིས་འགོམ་གྱི་རྟོགས་ལྡན་མ། །ཁྱོད་ལྟ་རྟོགས་རང་གི་སེམས་ལ་ཐོངས། །བྱེད་ན་དམ་པའི་ལྷ་ཆོས་གྱིས། །བསྟེན་ན་མཚན་ལྡན་བླ་མ་སྟེན། །ཞེས་གསུངས་པ་ལྟ་བུའོ། །
གསུམ་པ་ན་བའི་སྡུག་བསྔལ་ལ་ཡང་བདུན་ཡོད་དེ། དེ་ཡང་ཟུག་གཟེར་དྲག་པོ་བཏབ་པའི་སྡུག་བསྔལ། དཔྱད་རྩུབ་མོ་བྱེད་པའི་སྡུག་བསྔལ། སྨན་ཚ་བ་བརྟེན་པའི་སྡུག་བསྔལ། བཟའ་བཏུང་སྙིང་ལ་འདོད་པ་འགོག་པའི་སྡུག་བསྔལ། སྨན་པའི་ངོ་སྲུང་བའི་སྡུག་བསྔལ། ཡོ་བྱད་ཟད་པའི་སྡུག་བསྔལ། ཤི་དོགས་པའི་སྡུག་བསྔལ་རྣམས་ཡོད་དོ་གསུངས། དེ་ལ་དང་པོ་ཟུག་གཟེར་དྲག་པོ་བཏབ་པའི་སྡུག་བསྔལ་ནི། དཔེར་ན་བུའམ། བུ་མོ་གང་ཡང་རུང་བ་ལོ་ཉི་ཤུ་རྩ་ལྔ་ཙམ་ལོན་པའི་སྟོབས་དང་ལྡན་པ་ཞིག་ལ། ད་ལྟར་གློ་བུར་དུ་ན་ཚ་དྲག་པོ་ཞིག་གིས་བཏབ་འོང་བའི་གནས་སྐབས་སུ། བྱེའུ་ལ་རྡོ་ཕོག་པ་བཞིན་དུ་ལྷུག་གིས་ལུས་ནས། མལ་གྱི་མཐའ་ལ་ལྷུང༌། ལུས་ཀྱང་རྔུལ། དེར་ཕ་མ་དང་སྤུན་གྱིས་ཁྱོད་གང་ན་གི་འདུག་ལབ་ན། ང་འདི་ན་གི་འདུག་ཟེར་ནས་ལན་ཙམ་ཞིག་ཀྱང༌། ལས་སླ་བོ་ལ་སྐྱེལ་མི་ཐུབ་པ་དེ་འདྲར་འབྱུང་བ་དང༌། དུས་དེའི་ཚེ་ཚོར་བ་ཐམས་ཅད་ཀྱང་སྡུག་བསྔལ་གྱི་རང་བཞིན་དུ་སོང་ནས་ཡར་ཙོག་བྱས་ནས་བསྡད་ན། ཉལ་ནས་བསྡད་པ་ཏིག་ཚོད་བདེ་བར་མི་ཡོང་ངམ་བསམ། ཉལ་ནས་བསྡད་ན། ཏིག་ཚོད་འཕྲེད་ཉལ་ལ་བསྡད་ན་དྲག་མི་ཡོང་ངམ་བསམས་ནས། ཡར་ཙོག་ལ་ལངས་ནས་མར་ཉལ་དགོས། མར་ཉལ་ན་ཡར་ལང་དགོས། རྒྱབ་བསྟན་ན་མདུན་བསྟན་དགོས་པ་ལ་སོགས་པ་ཇི་ལྟར་བྱས་ཀྱང་བདེ་བའི་གོ་སྐབས་མེད་པ་དང༌། ཉིན་མོ་ལ་ནི། ཉི་མ་ལ་འཁྱོལ་དུ་མེད་པར། ཉི་མ་འདི་ཕར་བྱོལ་རོགས་བྱས་ན་བསམ། མཚན་མོ་ལ་ནི། ནམ་ལ་འཁྱོལ་དུས་མེད་པར། ད་ཆུ་ཚོད་ག་ཚད་སླེབ་འདུག །ད་རུང་ནམ་ལང་གི་མི་འདུག་གམ་ཟེར་ནས། ད་ལྟ་རང་ནམ་ལང་རོགས་བྱས་ན་བསམ་སྟེ། ཉིན་མཚན་མི་འཁྱོལ་བ་དེ་ལྟ་བུའི་སྡུག་བསྔལ་འབྱུང་བ་དང༌། དེའི་ནང་ནས་ཀྱང་སྟེང་གདོན་གཟའ་དང༌། འོག་གདོན་ཀླུ་ལ་སོགས་པའི་ནད། དཔེར་ན༑ མཛེ་ལ་སོགས་པ་དེ་འདྲས་མནར་བ་ཡིན་ན། མ་ཤི་གོང་ནས་ཤི་བ་དང་འདྲ་བ༑ མིའི་ཁྱུ་ནས་བུད་པ་ལ་སོགས་པའི་སྡུག་བསྔལ་འབྱུང་བ་དང༌། ནད་འགའ་ཤས་རྒྱབ་རྟེན་སྡོང་ཟླ་དང་བཅས་པ་དཔེ་སྡུག་ཅག་དེ་འདྲ་བྱུང་ནས། ནད་པ་དེ་ཚོ་སེམས་འཁྲུགས་ཤིང༌། སྨྱོན་པར་གྱུར་ཏེ་དྲན་པས་མི་ཟིན་པར། རང་གིས་རང་ལ་གནོད་པ་འབའ་ཞིག་བྱེད་པ་དང༌། རང་གསོད་པ་དང༌། ལྕེབ་པ་ལ་སོགས་བྱེད་པའི་སྡུག་བསྔལ་དཔག་ཏུ་མེད་པར་ཡོད་གསུངས། དཔྱད་རྩུབ་མོ་བྱེད་པའི་སྡུག་བསྔལ་ཟེར་ན། ཟུག་གཟེར་དྲག་པོ་བཏབ་པ་དེ་ལ་ཕན་དུ་རེ་ནས་སྨན་པ་ཞིག་བསྟེན་པ་ཡིན་ན། སྔ་མ་ང་ཚོ་བོད་ཀྱི་ལུགས་སྲོལ་ལ་མེ་མང་པོ་བཏབ་དགོས་པ་དང༌། ཁྲག་རྩ་གཏར་དགོས་པ་དང༌། མེ་བུམ་འཇོག་པ་ལ་སོགས་པའི་དཔྱད་རྩུབ་མོ་བྱེད་པ་དང༌། དེང་སང་ཕྱི་རྒྱལ་གྱི་ལུགས་སྲོལ་ཡིན་ན། སྨན་ཁང་དུ་ཤི་སྨན་བཏང་ནས་རོ་ལྟར་དུ་བསྙལ། དེ་ནས་གྲོད་པ་སོགས་ལུས་ཀྱི་ཆ་ཤས་ཐམས་ཅད་ཀྱང༌། མཚོན་ཆ་རྣོན་པོ་དག་གིས་བཤའ་གཅོད་བྱེད། རྒྱུ་མ་དེ་ཚོ་ཡང་བཅད་གཏུབ་མཐུད་པ་དང༌། སྙིང་དང༌། གློ་བ་སོགས་ཀྱང་གཤགས་བཏུབ་ལྷན་པ་བརྒྱབ་པ་དང༌། རྐང་པ་སོགས་ཀྱང་རུས་པའི་ཚབ་ཏུ་ལྕགས་ཀྱི་རྐང་པ་བཅུག །གཅད་དགོས་པ་གཅོད་པར་བྱེད་པ་ལ་སོགས་པའི་སྡུག་བསྔལ་དཔག་ཏུ་མེད་པར་མྱོང་དགོས་པ་ཡིན། སྨན་ཚ་བ་བསྟེན་པའི་སྡུག་བསྔལ་ཟེར་ན། དེ་ཡང་ནད་དེ་ལ་ཕན་པའི་ཆེད་དུ་སྨན་ཞིག་བསྟེན་དགོས། སྨན་དེ་ནི། མངར་མོ་ནང་བཞིན་ཞིམ་པོ་དེ་འདྲ་གང་ཡང་མེད་པས། སྨན་ཁ་བ། ཚ་བ། སྐྱུར་བ་དེ་འདྲ་ཐུན་གཅིག་ཟ་བ་ལའང་ཞེན་པ་གཏིང་ནས་ལོག་འགྲོ་ཞིང༌། ཚར་གཅིག་ཟ་བའི་རྗེས་སུ་སང་ག་འདྲ་བྱས་ནས་ཟ་བསམ་བསམ་ལྟ་བུ་ཡོད་ན་ཡང༌། འཚོ་བའི་རེ་ཞིག་གིས་མ་ཟོས་རང་ཟོས་འདྲ་བའི་སྡུག་བསྔལ་དཔག་ཏུ་མེད་པར་ཡོད། བཟའ་བཏུང་སྙིང་ལ་འདོད་པ་འགོག་པའི་སྡུག་བསྔལ་ཟེར་ན། ཟ་མའམ། བཏུང་བ་གང་ཡང་རུང་བ་དེ་ནི་ནད་པ་འདི་ཚོས་ནད་ལ་གནོད་པ་དང༌། རང་ལ་མེད་པ་དེ་ཟ་སྙིང་འདོད། ནད་ལ་ཕན་པ་དང༌། རང་ལ་ཡོད་པ་དེ་ཟ་སྙིང་མི་འདོད་པ་ལ། སྨན་པས་ཟ་མ་འདི་མ་ཟ། འདིས་གནོད་ཀྱི་རེད། འདིས་ཕན་གྱི་རེད། འདི་ཟོ་ཟེར་ནས་སྙིང་ལ་འདོད་པ་དེ་འགོག་པ་དང༌། སྙིང་ལ་མི་འདོད་པ། འདི་འདྲ་མིག་གིས་མ་མཐོང་བ་ཞིག་བྱུང་ན་བསམ་པ་ཐམས་ཅད་ནི། དེ་ཟོ། དེ་ཐུངས་ཟེར་ནས་ཟ་དགོས་པ་དང༌། འཐུང་དགོས་པ་ལ་སོགས་པ་དེ་འདྲའི་སྡུག་བསྔལ་ཡོད། སྨན་པའི་ངོ་སྲུང་བའི་སྡུག་བསྔལ་ཟེར་ན༑ ཨེམ་ཆི་ཚུར་གདན་འདྲེན་ཞུས་ཏེ། སྨན་དཔྱད་བྱེད་པའི་གནས་སྐབས་སུ། ད་སྨན་པ་འདིའི་ཐུགས་ཟིན་པ་ཞིག་མ་བྱུང་ན་ང་ལ་སྨན་བཅོས་ཡག་པོ་བྱེད་ཀྱི་མ་རེད་བསམས་ནས། དེ་ལ་ངོ་སྲུང་གང་དྲག་གི་སྒོ་ནས། ང་ད་རེས་མ་ཤི་བ་ཞིག་ཐུགས་རྗེས་གཟིགས་ཟེར་ཏེ། མཐེ་བོ་སློང་བ་དེ་ལྟ་བུས་ཞུ་དགོས་པའི་སྡུག་བསྔལ་ཡོད། ཡོ་བྱད་ཟད་པའི་སྡུག་བསྔལ་ཟེར་ན། དེ་ཡང་ཁྱིམ་བདག་འགའ་ཞིག་དུས་དང་རྣམ་པ་ཀུན་ཏུ་སེར་སྣས་བཅིངས་ཏེ། ཡར་དཀོན་མཆོག་ལ་མཆོད་པ་འབུལ་མི་ནུས། མར་ངན་སློང་ལ་སྦྱིན་པ་གཏོང་མི་ནུས་པ། བར་དུ་རང་གིས་ཟ་མི་ནུས། མི་ལ་སྟེར་མི་ནུས་པ་ཞིག་ཡིན་ན་ཡང༌། རང་ཉིད་འཆི་བ་ལ་ཐུག་པའི་གནས་སྐབས་སུ། ཤི་བ་ལ་འཇིགས་དྲགས་ནས་ང་རང་མ་ཤི་བ་ཞིག་བྱུང་རོགས་བྱས་ན། རྒྱུ་ཟད་ནའང་ཟད་ཟེར་ནས། དུས་རྒྱུན་ལས་འབྲས་ལ་ཡིད་ཆེས་གང་ཡང་མེད་པ་དེ་ཚོ་ཡང༌། ཞབས་བརྟན་འདྲ་ཡང་བྱེད་ཁུལ་བྱེད། བླ་མ་ལ་ཚེ་དབང་འདྲ་ཡང་ཞུ་ཁུལ་བྱེད། དེ་བཞིན་སྨན་པ་ལ་སྨན་ཡོན་སོགས་ཕུལ་བ་དེ་འདྲ་བྱས་པར་བརྟེན་ནས། ད་ང་རང་ལ་པད་ཤག་གང་ཡོད་པ་དེ་ཡང་རྫོགས་སོང༌། འབྲུ་རིགས་གང་ཡོད་པ་དེ་ཡང་ཟད་སོང་བསམས་ཏེ། ད་གང་དྲག །ང་ནད་འདི་ལས་དྲག་པ་ཡིན་ནའང་སྤྲང་པོ་ཞིག་ལ་ཐོན་སོང་བསམ་པ་ལྟ་བུ་ལ་སོགས་པའི་སྡུག་བསྔལ་ཡོད། ཤི་དོགས་པའི་སྡུག་བསྔལ་ཟེར་ན། ཡོ་བྱད་ཟད་པ་ཙམ་དུ་མ་ཟད། མཐར་ང་རང་ཡང་ཤི་མི་ཡོང་ངམ་བསམས་ནས་སྡུག་བསྔལ་དཔག་ཏུ་མེད་པར་ཡོད་པ་ཡིན་གསུངས། དེ་ཡང་མདོ་རྒྱ་ཆེར་རོལ་པ་ལས།
ནད་བརྒྱ་མང་དང་ནད་ཐེབས་སྡུག་བསྔལ་གྱིས། །འགྲོ་བ་གཙེས་ཏེ་མི་ཡི་ཡི་དྭགས་བཞིན། །ཞེས་གསུངས་པ་ལྟ་བུའོ།
བཞི་པ་འཆི་བའི་སྡུག་བསྔལ་ནི། འོ་དེ་ལ་འཆི་དུས་མནར་གཅོད་ཀྱི་སྡུག་བསྔལ་ལ། དེ་ཡང་རང་ཚེ་འདིར་དགེ་བ་བཅུ་སོགས་སྤྱད། བླ་མ་ཡི་དམ་མཁའ་འགྲོའི་ཚོགས་ལ་དད་པ་མོས་གུས་ཅན། དམ་ཚིག་དང་ལྡན་པ་ཞིག་ཡིན་ན། འཆི་བའི་གནས་སྐབས་སུ་ཡང་དཔའ་བོ་དང་མཁའ་འགྲོ་མ་རྣམས་ཀྱིས་བསུ་བ་འབྱུང་བའམ། དེ་ལྟར་མིན་ནའང་དགའ་བཞིན་སྤྲོ་བཞིན་ལྟ་བུ་ཞིག་ཡོང་སྲིད་ན་མ་གཏོགས། དེ་མ་ཡིན་པ་ཕལ་ཆེ་བ་ནི་འཆི་བའི་སྐབས་སུ། རང་གི་ལུས་ཀྱི་ཤ་དང་ཁྲག་དང་རུས་པ་སོགས་ཀྱང་རིམ་པ་བཞིན་དུ་བྲི་ནས། ཤ་སྐམ་རུས་སྐམ་དུ་སོང༌། མལ་གྱི་ཐ་མ་ལ་ལྷུང༌། གཏམ་གྱི་ཐ་མ་ནི་སྨྲ། དབུགས་སྔ་ཕྱི་མི་སླེབ་པ་ནི་བརྩེགས། དུས་དེའི་གནས་སྐབས་སུ་དགེ་བ་མ་འགྲུབ་བསམ་པའི་འགྱོད་པ་ནི་སྐྱེ། སྡིག་པ་མང་པོར་བྱས་པ་ལ་འགྱོད་ཀྱང་བྱ་ཐབས་ནི་མེད། ལུས་ལ་ན་ཚ་ཟུག་གཟེར་ཡོད་པའི་སྟེང་དུ། སྟག་དང༌། གཟིག་ལ་སོགས་པ་རྣམས་ཀྱིས་རྨུག་ཡོང་བ་ལྟ་བུ་དང༌། གཤིན་རྗེའི་ལས་མཁན་རྣམས་ལེན་དུ་འོང་བ་མཐོང་བ་དང༌། བ་ཕྱུགས་དང༌། གླང་སོགས་ཀྱིས་བརྫིས་འོང་བ་སོགས་འཁྲུལ་སྣང་དང༌། མནར་གཅོད་ཀྱི་སྡུག་བསྔལ་ཚད་མེད་པར་འབྱུང་བ་ཡིན། དེ་ཡང༌། བྱང་ཆུབ་སེམས་དཔའི་སྤྱོད་འཇུག་ལས།
བདག་ནི་མལ་ན་འདུག་བཞིན་དུ། །གཉེན་བཤེས་རྣམས་ཀྱིས་མཐའ་བསྐོར་ཀྱང༌། །སྲོག་ཆད་པ་ཡི་ཚོར་བ་དག །བདག་ཉིད་གཅིག་པུས་མྱང་བར་འགྱུར། །ཞེས་གསུངས་པ་ལྟར་དུ་བདག་རང་ཉིད་མལ་གྱི་ཐ་མ་ན་ལྷུང་བཞིན་དུ། ཕ་མ་དང་སྤུན། གཉེན་དང་ཉེ་འབྲེལ་ཐམས་ཅད་ཀྱིས་མཐའ་མ་ནས་མཆི་མ་བཏང་སྟེ། མིག་སྔོ་ཅེ་རེ་ལྟ་བཞིན་དུ། སྲོག་ཆད་པའི་ཚོར་བ་དེ། ཕ་དང་མ་ལ་སོགས་པ་དེ་དག་གིས་བུ་དེའི་སྲོག་དང་བརྗེ་ན་ཡང་བརྗེ་ཕོད་པ་ཙམ་དུ་དེ་འདྲ་ཡོད་ནའང་བརྗེ་རྒྱུ་ཡང་མེད། བགོ་བཤའ་རྒྱག་རྒྱུ་ཡང་མེད་པར། སྲོག་ཆད་པའི་ཚོར་བ་དེ་ནི་བདག་ཉིད་གཅིག་པུས་མྱང་བ་དང༌། ཚེ་འདིའི་ཉེ་དུ་མཛའ་བཤེས་ཐམས་ཅད་ཀྱི་ནང་ནས་རང་ཉིད་གཅིག་པུར། མར་གྱི་ནང་ནས་སྤུ་རྐང་པ་གཅིག་བཏོན་པ་བཞིན་གྲོགས་མེད་གཅིག་པུ་ལ་འགྲོ་དགོས་པ་དང༌། རང་ལ་ཚེ་འདིའི་རྒྱུ་ནོར་ལོངས་སྤྱོད། བདེ་སྐྱིད་སྙན་གྲགས་ལ་སོགས་པ་ཐམས་ཅད་ཅམ་སྟེ་གཞག་ནས་འཁྱེར་འགྲོ་རྒྱུ་ག་ལ་ཡོད་དེ། ཐ་ན་ལྟོ་ནམ་གཅིག་སྟེ། ལྟོ་ཟ་ཐེངས་ཙམ་ཞིག་དང༌། གོས་ལག་ལེབ་ཙམ་ཞིག་དང༌། ཇ་ཕོར་པ་གང་ཙམ་ཞིག་ཀྱང་འཁྱེར་དབང་མེད་པ་དང༌། སྔར་ཚེ་སྟོད་དེ་ལ་ནག་པོ་སྡིག་པ་མི་དགེ་བའི་ལས་བྱས་པ་དེ་ཚོ་ལ་གང་དྲག་བསམས་ནས། ངན་སོང་དུ་སྐྱེ་བ་ལ་འཇིགས་ཤིང་སྐྲག་པ་དང༌། དལ་འབྱོར་གྱི་མི་ལུས་རིན་པོ་ཆེ་ད་རེས་ལན་གཅིག་ཐོབ་པའི་གནས་སྐབས་སུ་དམ་པའི་ཆོས་བྱེད་རྒྱུ་གང་ཡང་མ་བྱུང་བས། ད་ང་མི་ལུས་ཆོས་མེད་སྟོང་ཟད་དུ་སོང་བསམས་ནས། འགྱོད་པ་དྲག་པོ་རྟས་མི་ཟིན་པ་ཞིག་བྱུང་ནའང་བྱ་ཐབས་མེད་པ་དེ་ལྟ་བུའི་སྡུག་བསྔལ་མང་པོ་འབྱུང་བ་ཡིན་གསུངས། དེ་ཡང་སྔར་སྡིག་པ་བྱས་པ་ལ་འགྱོད་པ་ལ་སོགས་པ་དེ་ཚོ་ནི། ཆོས་དར་སའི་ཡུལ་གྱི་དབང་དུ་བྱས་པ་མ་གཏོགས། ཆོས་མ་དར་བའི་ཕྱོགས་སུ་ནི། ཆོས་མ་བྱས་བསམ་པའི་འགྱོད་པ་གང་ཡང་མེད་པ་རེད། མདོར་ན་འཆི་བའི་སྡུག་བསྔལ་ནི། རྒྱལ་པོ་ལ་གདམས་པའི་མདོ་ལས། རྒྱལ་པོ་ཆེན་པོ། དེ་བཞིན་འཆི་བདག་གི་གསལ་ཤིང་གིས་ཟུག་སྟེ། རྒྱགས་པ་དང་ནི་བྲལ། སྐྱབས་ནི་མེད། མགོན་ནི་མེད། དཔུང་གཉེན་ནི་མེད། ནད་ཀྱིས་ནི་གདུངས། ཁ་ནི་སྐོམ། བཞིན་ནི་འགྱུར། རྐང་ལག་ནི་གཡོབ། ལས་ནི་མི་ནུས། ཁ་ཆུ་དང༌། སྣབས་དང༌། གཅིན་དང༌། ངན་སྐྱུགས་ཀྱིས་ནི་ལུས་ལ་གོས། སྒྲ་ངར་ངར་པོ་ནི་འདོན། སྨན་པས་ནི་བོར། མལ་གྱི་ཐ་མ་ན་ནི་ཉལ། འཁོར་བའི་རྒྱུན་དུ་ནི་ནུབ། གཤིན་རྗེའི་མིས་ནི་འཇིགས་ཤིང་སྐྲག །དབུགས་རྒྱུ་བ་ནི་ཆད། ཁ་དང་སྣ་ནི་གདངས། འཇིག་རྟེན་འདི་ནི་འདོར། འཇིག་རྟེན་ཕ་རོལ་ཏུ་ནི་འགྲོ། སྐྱས་ཆེན་པོ་ནི་འདེགས། མུན་པ་ཆེན་པོར་ནི་ཞུགས། གཡང་ས་ཆེན་པོར་ནི་ལྷུང༌། རྒྱ་མཚོ་ཆེན་པོས་ནི་ཁྱེར། ལས་ཀྱི་རླུང་གིས་ནི་བདས། ས་ཚུགས་མེད་པའི་ཕྱོགས་སུ་ནི་འགྲོ། ནོར་བགོ་བཤའ་བྱར་ནི་མེད། ཀྱི་ཧུད་མ། ཀྱི་ཧུད་ཕ། ཀྱི་ཧུད་བུ་ཞེས་ནི་ཟེར་ཏེ། རྒྱལ་པོ་ཆེན་པོ། དེའི་དུས་སུ་ཆོས་མ་གཏོགས་པ་སྐྱབས་དང༌། མགོན་དང༌། དཔུང་གཉེན་ནི་གཞན་མེད་དོ། །ཞེས་གསུངས་པ་ལྟར་དུ་ཡིན།
ལྔ་པ་སྡུག་པ་གཉེན་དང་བྲལ་བའི་སྡུག་བསྔལ་ནི། དེ་ཡང་རང་གི་ཚེ་འདིའི་ཕ་མ་དང་སྤུན། གཉེན་དང་ཉེ་འབྲེལ། གྲོགས་དང་མཛའ་བཤེས་ལ་སོགས་པ་འདི་དག་ཐམས་ཅད་ཀྱང་དུས་དང་རྣམ་པ་ཐམས་ཅད་དུ་འགྲོགས་པའི་ངེས་པ་མེད་པས། མཉམ་དུ་སྡོད་པའི་སྐབས་སུ། མཐུན་པོ་བྱས་ནས་སྡོད་རྒྱུ་དེ་ཤིན་ཏུ་གལ་ཆེ་ཞེས་བླ་མ་རིན་པོ་ཆེས་ཀྱང་གསུངས་རེད། ཕ་དམ་པ་སངས་རྒྱས་ཀྱིས་ཀྱང༌།
བཟའ་ཚང་མི་རྟག་ཚོང་འདུས་མགྲོན་པོ་འདྲ། །ངན་ཤགས་འཐབ་རྩོད་མ་བྱེད་དིང་རི་བ། །ཞེས་གསུངས་ཡོད་པ་ཡིན། ཉིན་གཅིག་གང་ལྟར་འབྲལ་རང་དགོས་པས། བྲལ་བའི་གནས་སྐབས་སུ། མཉམ་མེད་དྭགས་པོ་རིན་པོ་ཆེས་གསུངས་ན། སྡོད་དུས་མི་འཁོན། འགྲོ་དུས་མི་འཕྲེང༌། ཞེས་པ་ལྟར་གལ་ཆེ་བ་ཡིན། འབྲལ་བ་དེ་ལའང་ཤི་བྲལ་དང༌། གསོན་བྲལ་གཉིས་ཡོད། དེ་ཡང་འགའ་ཞིག་ནི་ཕ་མ་སྤུན་ཟླ་གཉེན་བཤེས་མཛའ་གཅུགས་སོགས་ཤི་བའི་གནས་སྐབས་སུ། རང་ཤི་བ་ལས་ཀྱང་སྡུག་བསྔལ་ཆེ་བ་ཡིན་པས། འདི་ཚོ་ཤི་བའི་སྔོན་དུ་ང་ཤི་རོགས་བྱས་ན་བསམ་པ་ལ་སོགས་པ་དེ་ལྟ་བུའི་སྡུག་བསྔལ་ཆེན་པོ་འབྱུང་བ་དང༌། འགའ་ཞིག་ནི་ཡུལ་གཞན་དུ་འཁྱར་འགྲོ་བ། དཔེར་ན། མནའ་མ་འདྲ་བོ་ཐག་རིང་ལ་ཕར་གཏོང་དགོས་པ་ལྟ་བུ་དང༌། ཡང་ཕ་མ་འདྲ་བོ་ཕྱི་རྒྱལ་སོགས་ཐག་རིང་པོ་ལ་ཕར་འགྲོ་དགོས་པ་ལྟ་བུ་དང༌། ཡང་དཔོན་པོ་སྐུ་དྲག་གིས་བཙན་དབང་ལ་འཁྲིད་འགྲོ་བ་ལ་སོགས་པའི་སྡུག་བསྔལ་དཔག་ཏུ་མེད་པར་ཡོད་གསུངས།
དྲུག་པ་མི་སྡུག་པ་དགྲ་དང་འཕྲད་པའི་སྡུག་བསྔལ་ནི། དེ་ཡང་དགྲ་སྡང་བ་ཅན། ཇག་པ་ལྟ་བུ་ཡོང་བའི་གནས་སྐབས་སུ། རྒྱུ་ནོར་ལོངས་སྤྱོད་ཐམས་ཅད་འཕྲོག་ཅིང༌། རྟ་དང༌། དྲེལ་ལ་སོགས་པ་དེད་ནས་སོང་བའི་དུས། ར་མདའ་ཟློག་ཏུ་འགྲོ་དགོས་པས་ཚུར་གསོད་ཡོང་ངམ། ཕར་གསོད་ཐུབ་བམ། དེ་འདྲའི་ངེས་པ་མེད་པར་ཉེན་ཁ་ལ་འཐབ་འཛིངས་བཏང་ནས་ཞུགས་པའི་སྡུག་བསྔལ་དང༌། ཡང་རྐུན་མ་རྣམས་ཀྱིས་མ་ཤེས་པའི་ཐོག་ནས། རང་གིས་སེར་སྣས་བསགས་བསགས་པའི་པད་ཤག་དང༌། ནོར་སོགས་ཁོས་མཚན་གཅིག་ལ་བཏོན་འགྲོ་བའི་སྐབས་སུ། རྐུན་མ་དེ་ཟིན་ན་ད་ལྟ་རང་དམར་གསོད་གཏོང་བསམས་ཀྱང་ཟིན་ནི་མི་ཐུབ། གཞན་ལ་དོགས་པ་མང་པོ་ཟ་ཡང་བརྐུ་བཙུགས་ཀྱང་མ་ཕོད་པ་ལ་སོགས་པའི་སྡུག་བསྔལ་དང༌། ཡང་སྟག་དང༌། དོམ་དང༌། དྲེད་ལ་སོགས་པའི་གཅན་གཟན་གདུག་པ་ཅན་དེ་དག་གིས། བྱང་ཐང་དང༌། ནགས་ཁྲོད་སོགས་སུ་འགྲོ་བའི་སྐབས། སོ་བཏབ་པ་དང༌། ཟ་བ་དང༌། དྲལ་བ་ལ་སོགས་པས་འཚེ་བ་དང༌། གཞན་ཡང་དགྲ་སོགས་ལ་འཐབ་པ་དང༌། རྩོད་པ་ལ་སོགས་པའི་སྡུག་བསྔལ་དཔག་ཏུ་མེད་པར་ཡོད་པ་ཡིན།
བདུན་པ་འདོད་པ་བཙལ་ཏེ་མ་རྙེད་པའི་སྡུག་བསྔལ་ནི། དེ་ཡང་མི་ཚང་མ་ཐམས་ཅད་བདེ་བ་ཞིག་བྱ། སྐྱིད་པ་ཞིག་བྱ་བསམ་པ་མ་གཏོགས། སྡུག་བསྔལ་ཞིག་བྱ། སྐྱིད་པོ་མེད་པ་ཞིག་བྱ། རྒྱུ་མང་པོས་གང་བྱ། སྤྲང་པོ་ཞིག་བྱས་ནས་སྡོད་ཀྱི་ཡིན་བསམ་པ་སུ་དང་མེད་པས། དེ་ཚོ་ཚང་མས་རྒྱུ་ནོར་ལོངས་སྤྱོད་བདེ་སྐྱིད་སྙན་གྲགས་ལ་སོགས་པའི་ཆེད་དུ། ཉིན་མི་དལ། མཚན་མི་གཉིད་པའི་སྒོ་ནས་དཀའ་བ་བརྒྱ་ཕྲག་ལྷུར་བླངས་ནས་འབད་རྩོལ་བྱེད་ཀྱི་རེད་དེ། འབད་རྩོལ་བྱས་ཀྱང་སྔོན་བསོད་ནམས་བསགས་རྒྱབ་མེད་ན། ཚེ་འདིར་དྲག་ཏུ་འགྲོ་རྒྱུ་གང་ཡང་མེད། སྔོན་གྱི་རྒྱལ་བ་གོང་མ་རྣམས་ཀྱི་ཞལ་ནས་ཀྱང༌།
འབད་རྩོལ་རི་བོ་ཙམ་ཞིག་བྱས་པ་བས། །བསོད་ནམས་མེ་སྟག་ཙམ་ཞིག་བསགས་ན་དགའ། །ཞེས་གསུངས་པ་དང༌། འཇིག་རྟེན་པའི་དཔེ་ལ་ཡང༌། རྩམ་པ་མེད་ན་ཚོགས་ཐོང་ཟེར་བ་ལྟ་བུ་ཡིན། དེ་ཡང་སྔར་མི་དབུལ་པོ་ཞིག་གིས་དམ་ཅན་བསྒྲུབས་ནས། དམ་ཅན་མངོན་སུམ་དུ་གྲུབ་སྟེ། མི་དང་མི་ལབ་པ་བཞིན་དུ་བྱུང༌། ཡིན་ནའང་སོ་སོ་ལ་ཚེ་སྔོན་མའི་བསགས་རྒྱབ་མེད་ན། དམ་ཅན་ལ་ཡང་སྤྲད་རྒྱུ་ཅང་མ་བྱུང༌། ཉི་མ་ཞིག་ལ་སྤྲང་པོ་མང་པོ་ཞིག་ལ་ཐུག་པ་ཞིག་སྟེར་མཁན་བྱུང་ནས། ཐུག་པ་ཕོར་གང་རྙེད་དེ་སླར་འོང་བས། དམ་ཅན་ན་རེ། དེ་རིང་ངའི་དངོས་གྲུབ་དེ་བྱུང་ངམ་ཟེར་དུས། ཐུག་པ་ཞིག་བྱུང༌། དེ་ནི་ང་ཚོ་སྤྲང་པོ་ཚང་མ་ལ་མཉམ་དུ་འདུག །ཁྱོད་ཀྱི་དངོས་གྲུབ་ཨམ་དེ་ནི་ང་ལ་མ་བྱུང་ཟེར་བས། ཁྱོད་ཀྱི་ཐུག་པ་ཕོར་པ་གང་དེའི་ནང་དུ་ཚིལ་ལུ་རྡོག་རྡོག་གཅིག་ལྷུང་མ་བྱུང་ངམ། དེ་ངའི་དངོས་གྲུབ་ཡིན། དེ་མ་གཏོགས་ཁྱོད་རང་ལ་ཚེ་སྔོན་མའི་བསགས་རྒྱབ་མི་འདུག་ཟེར་སྐད། དེའི་ནང་བཞིན་སྔོན་མ་བླ་མ་ཞིག་ལ། ཉི་མ་རེ་རེ་ལའང་འབུལ་བ་མང་པོ་ཡོད་པ་རེད། བླ་མ་དེས་ཉེ་གནས་དེ་ལ་ཁྱོན་ནས་གསོལ་རས་མ་གནང་བས། ཉེ་གནས་དེའི་སེམས་ལ། བླ་མ་ལ་ཞབས་ཕྱི་འདི་ཙམ་ཞུས་ཀྱང༌། ང་ལ་ཁྱོན་ནས་གསོལ་རས་གནང་གི་མི་འདུག་བསམས་པས། བླ་མས་མཁྱེན་ཏེ། ཁྱོད་རང་ལ་བསོད་ནམས་ཀྱི་བསགས་རྒྱབ་མི་འདུག་མ་གཏོགས་ངས་མ་སྤྲད་པ་མིན། དེ་ཡིན་པའི་རྒྱུ་མཚན། སང་ང་ལ་ཉིན་གང་སྟེར་མཁན་གང་བྱུང་བ་དེ་ཁྱོད་རང་ལ་སྤྲད་ཀྱི་ཡིན་གསུངས་པས། སང་ཉིན་དེ་ལ་ཀྲད་པ་ཡུག་ཆ་གཅིག་འབུལ་མཁན་བྱུང་བ་མ་གཏོགས། གཞན་གང་ཡང་མ་བྱུང་བ་རེད། དེས་ན་ཁོ་རང་ལ་བསོད་ནམས་བསགས་རྒྱབ་དེ་ཙམ་མ་གཏོགས་མེད་པ་ཡིན། དཔེ་དེ་ལྟར་དུ་ཚེ་སྔོན་མ་ལ་བསོད་ནམས་མ་བསགས་པས། ཚེ་འདི་རུ་འབད་རྩོལ་བྱས་ན་ཡང་ནོར་ལོངས་སྤྱོད་སོགས་མ་འགྲུབ་མ་རྙེད་དབུལ་ཞིང་ཕོངས་པའོ་གསུངས།
བརྒྱད་པ་ཡོད་པ་བསྲུང་དཀའ་བའི་སྡུག་བསྔལ་ནི། དཔལ་མགོན་འཕགས་པ་ཀླུ་སྒྲུབ་ཀྱིས།
གསག་དང་བསྲུང་དང་སྤེལ་བས་ཉམ་ཐག་པས། །ནོར་ནི་ཕུང་ཁྲོལ་མཐའ་ཡས་ཤེས་པར་བྱ། །ཞེས་གསུངས་པ་ལྟར་དུ། དང་པོར་གསག་མི་ཐུབ་པའི་སྡུག་བསྔལ། བར་དུ་བསྲུང་མི་ཐུབ་པའི་སྡུག་བསྔལ། མཐའ་མར་སྤེལ་མི་ཐུབ་པའི་སྡུག་བསྔལ་ཡོད་པ་ཡིན། དེ་ལ་དང་པོར་གསག་མི་ཐུབ་པའི་སྡུག་བསྔལ་ཟེར་ན། སྤྱིར་ཕྱུག་པོའི་རྒྱུ་ནོར་རྣམས་གཙོ་ཆེ་ཤོས་སྔོན་གྱི་བསོད་ནམས་ལ་བརྟེན་ནས་བྱུང་བ་ཡིན་ན་ཡང༌། ནོར་དེ་ཚོ་ནི་བདེ་བ་ཅན་གྱི་ཞིང་ལྟར། གང་འདོད་མཆོད་སྤྲིན་ལག་པའི་མཐིལ་ནས་འབྱུང་གསུངས་པ་ལྟ་བུ། ལག་མཐིལ་ནས་སྐྱེས་པ་མ་ཡིན་པས། དང་པོར་དཀའ་ངལ་མང་པོ་བརྒྱབ་ནས། སུ་ཀཱ་ཞིག་ཡོད་པ་དེ་ཊམ་ག་སྐྱ་མ་གཅིག་བཟོས། ཊམ་ག་སྐྱ་མ་གཅིག་ཏུ་བྱུང་བ་དེ། ཤཱི་ཀ་གཅིག་ཏུ་བཟོས། དེ་མང་དུ་བཏང་ནས་མཐར་སྒོར་མོ་སྟོང་གཅིག་བཟོས། སྒོར་མོ་སྟོང་གཅིག་མ་ཟིན་པའི་གོང་དུ་ཟ་ཡང་ནུས། འཐུང་ཡང་ནུས། མི་ལ་སྤྲད་ཀྱང་ནུས་ནའང༌། སྒོར་མོ་སྟོང་གཅིག་ཟིན་པ་དང་དེ་ཙམ་གྱིས་སེར་སྣ་ཚ་རུ་སོང་ནས། ད་སྒོར་མོ་སྟོང་འདི་ཁ་མ་བཅག་པར་བཞག་གི་ཡིན། གནས་སྐབས་བེད་སྤྱོད་གཏང་རྒྱུ་སྒོར་མོ་བརྒྱ་ཉིས་བརྒྱ་ཞིག་བཟོ་བསམ་གྱི་རེད། དེ་ནས་སྟོང་གཉིས་ཙམ་ཞིག་བྱུང་ན། ད་ཁྲི་གཅིག་བཟོ་ཐུབ་ན་བསམ། ཡང་ཁྲི་གཅིག་ནས་གཉིས། གཉིས་ནས་བཞི། འབུམ་གཅིག་བྱུང་ནའང༌། འབུམ་དེ་ཡང་འབུམ་བཅུ་དང༌། འབུམ་བརྒྱ་ལ་སོགས་པར་བསམ་གྱི་རེད། ཁ་སང་བལ་ཡུལ་དུའང་མི་ཕྱུག་པོ་ཞིག་གིས་སྒོར་མོ་འབུམ་སྟོང་ཕྲག་གཅིག་བཟོ་ཐུབ་ན། དེ་ནས་ང་ལས་ཀ་ཡང་མི་བྱེད། སྐྱིད་པོ་བྱས། རྐང་པ་བརྐྱངས་ནས་སྡོད་ཀྱི་ཡིན་ཟེར་ནས། འབུམ་དགུ་བརྒྱ་ཙམ་ཟིན་པའི་རྗེས་སུ། དེ་ནས་མིས་བསད་པ་ཡིན་ནམ། གང་ལྟར་ཤི་འདུག་ཟེར། འོ་དེའི་ནང་བཞིན་དང་པོར་གསག་མི་ཐུབ་པའི་དཀའ་ངལ་དང་སེམས་ལས་དེ་ལྟ་བུ་ཡོད་རེད། བར་དུ་བསྲུང་མི་ཐུབ་པའི་སྡུག་བསྔལ་ཟེར་ན། བསགས་པའི་ནོར་དེ་ལ་ཉིན་གྱི་ཇག་པ། མཚན་གྱི་རྐུན་མ་སོགས་ཀྱི་འཇིགས་སྣང་གིས་ཟས་ཟ་ལོང་དང༌། གཉིད་ལོག་ལོང་མེད་པའི་བསྲུང་བྱ་བྱེད་དགོས་པ་དང༌། ཡང་ཁ་ཤས་ནི་ཁང་པ་མེ་ལ་ཤོར་ནས་དཔལ་འབྱོར་ཐམས་ཅད་ཚིག་འགྲོ་བ་ཡོད། ཁ་སང་རྡོ་རྗེ་གླིང་ཁར་ཤང་ཟེར་ས་དེ་ལ་མེ་ཤོར་ནས། ཨ་མདོ་བའི་སྐྱེ་དམན་ཞིག་གི་བྱུ་རུ་དང༌། གསེར་སོགས་པད་ཤག་འབུམ་མང་པོའི་རྒྱུ་རྫས་ཐམས་ཅད་དང༌། ཁང་པ་དང་བཅས་པ་ཐམས་ཅད་མེས་ཚིག །ད་དུང་མོ་ལ་གྱོད་ལྷག་པའི་ལོ་རྒྱུས་བྱུང་བ་ལྟར་དུ། བསྲུང་བ་ལ་དཀའ་ངལ་ཆེན་པོ་ཡོད་པ་དང༌། མཐར་སྤེལ་བའི་སྡུག་བསྔལ་ཡང༌། ནོར་ཡོད་པ་དེ་ཡང་གཅིག་ནས་གཉིས་སོགས་གོང་དུ་སྤེལ་མི་ཐུབ་པའི་དཀའ་ངལ་ཆེན་པོ་ཡོད། དེ་ལྟར་ནོར་ནི་ཕུང་ཁྲོལ་ཀུན་གྱི་རྩ་བ་ཡིན་པར་ཤེས་པར་བྱས་ནས། ཉམས་ལེན་དེ་གང་བྱེད་དགོས་རེད་ཟེར་ན། མགོན་པོ་ཀླུ་སྒྲུབ་ཀྱི་ཞལ་ནས་ཀྱང༌།
ནོར་རྣམས་ཀུན་གྱི་ནང་ན་ཆོག་ཤེས་པ། །རབ་མཆོག་ལགས་པར་ལྷ་མི་སྟོན་པས་གསུངས། །ཀུན་ཏུ་ཆོག་ཤེས་མཛོད་ཅིག་ཆོག་མཁྱེན་ན། །ནོར་མི་བདོག་ཀྱང་ཡང་དག་འབྱོར་བ་ལགས། །ཞེས་གསུངས་པ་ལྟར་དུ། ནོར་གྱི་མཆོག་ཏུ་གྱུར་པ་དེ་གང་རེད་ཟེར་ན། ཆོག་ཤེས་ཀྱི་ནོར་དེ་ཡིན། གང་ལ་འདོད་ཆུང་ཆོག་ཤེས་ཀྱི་ནོར་དེ་ཡོད་ན། སེམས་ལ་སེམས་ཁྲལ་མེད་པ། ལུས་ལ་དཀའ་ངལ་མེད་པ། གཞན་གྱིས་འཕྲོགས་དོགས་མེད་པ་དེ་ལྟ་བུ་ལ་སོགས་པའི་ཕན་ཡོན་ཆེན་པོ་ཡོད་པས། བདག་ཅག་ཆོས་པ་རྣམས་ཀྱིས་ཉམས་ལེན་ཀུན་གྱི་གཙོ་བོ་དེ། ཆོག་ཤེས་ཀྱི་ནོར་བསྟེན་པར་བྱེད་པ་ཤིན་ཏུ་གལ་ཆེ་བ་ཡིན་གསུངས། འོ་དེ་ལྟར་བདེ་འགྲོ་མི་ཞེས་བྱ་བ་འདི། འགྲོ་བ་རིགས་དྲུག་གི་ནང་ནས་ཀྱང༌།
ལྷ་བས་ལྷག་པའི་ལུས་ཀྱིས་ནི། །དེ་དག་སངས་རྒྱས་མྱུར་འགྲུབ་ཤོག །ཅེས་གསུངས་པ་ལྟར་མི་ལུས་འདི་གཙོ་བོ་ཞིག་རེད་དེ། ཡིན་ནའང་མིའི་ལུས་རྟེན་ན་ཡང་བདེ་བའི་གོ་སྐབས་མེད་པར་སྡུག་བསྔལ་དེ་ལྟ་བུ་ཡོད་པ་ཡིན།
ལྔ་པ་ལྷ་མ་ཡིན་གྱི་སྡུག་བསྔལ་ནི། དེ་ཡང༌། རི་རབ་ཀྱི་ཆུ་མཚམས་ནས་མར་དཔག་ཚད་ཁྲི་ཆིག་སྟོང་གཞལ་བའི་ཁོང་སེང་ན། འོད་ལྡན་ཞེས་བྱ་བའི་གྲོང་ཁྱེར་ན་ལྷ་མ་ཡིན་གྱི་དབང་པོ་སྒྲ་གཅན་འཛིན་འཁོར་དང་བཅས་པ་གནས་སོ། །དེ་བཞིན་དུ་དཔག་ཚད་ཁྲི་ཆིག་སྟོང་རེ་མར་རིམ་པར་གཞལ་ནས། སྐར་ཕྲེང་ཞེས་པའི་གྲོང་ན་མགུལ་ཕྲེང་ཅན་འཁོར་བཅས་གནས་སོ། །དེ་ནས་མར་བརྟན་པའི་གྲོང་ཁྱེར་ན་རབ་གནོན་འཁོར་བཅས་གནས་སོ། །དེ་ནས་མར་ཟབ་པའི་གྲོང་ན་ལྷ་མ་ཡིན་གྱི་དབང་པོ་ཐག་བཟང་རིས་ཞེས་བྱ་བ་འཁོར་དང་བཅས་པ་གནས་སོ། །ལྷ་མ་ཡིན་དེ་དག་གི་སྡུག་བསྔལ་ནི། བཤེས་སྤྲིངས་ལས་ཀྱང༌། ལྷ་མིན་དག་ནའང་རང་བཞིན་གྱིས་ལྷ་ཡི། །དཔལ་ལ་སྡང་ཕྱིར་ཡིད་ཀྱི་སྡུག་བསྔལ་ཆེ། །ཞེས་གསུངས་པས། སྤྱིར་ལྷ་མ་ཡིན་དེ་དག་ཏུ་སྐྱེ་བའི་རྒྱུ་ནི་མི་དགེ་བ་བཅུ་དང༌། ཕྲག་དོག་གིས་ཀུན་ནས་བསླངས་པའི་དགེ་བའི་ལས་འདྲེས་མ་བསགས་པ་ལ་བརྟེན་ནས་ལྷ་མ་ཡིན་གྱི་གནས་དེ་དག་ཏུ་ལུས་རྟེན་ལེན་པ་ཡིན། དེའི་ཕྱིར་ན་དེར་སྐྱེས་པ་དང་ཕྲག་དོག་དང༌། ཞེ་སྡང་གཞན་ལས་ཀྱང་རགས་པས། ལྷ་མ་ཡིན་ཁོ་རང་ནང་ཚགས་ལའང་དུས་དང་རྣམ་པ་ཐམས་ཅད་དུ་སྡེ་ཚན་སྡེ་ཚན། ཤོག་ཁག་ཤོག་ཁག་ཏུ་བཅད་ནས། དམག་ཟིང་དང༌། འཐབ་རྩོད་ཁོ་ནས་དུས་འདའ་བར་བྱེད་པ་དང༌། མ་ཟད་ལྷ་རྣམས་ཀྱི་འདོད་ཡོན་བདེ་སྐྱིད་ཀྱི་ལོངས་སྤྱོད་ཐམས་ཅད་ནི་ཤིང་ཡོངས་འདུ་ས་བརྟོལ་ཞེས་བྱ་བའམ། དཔག་བསམ་གྱི་ཤིང་ལ་བརྟེན་ནས་བྱུང་བ་ཡིན། ཤིང་དེའི་རྩ་བ་དེ་ལྷ་མ་ཡིན་གྱི་ཡུལ་དུ་ཟུག་ནས་ཡོད་པས། ལྷ་མ་ཡིན་རྣམས་ཀྱིས་ང་ཚོའི་ཡུལ་ནས་བྱུང་བའི་ཤིང་འདི་ཉིད་ཀྱི་ལོངས་སྤྱོད་ཚང་མ་ལྷ་ལ་སྨིན་པ་འདུག་བསམས་ནས། མི་བཟོད་པའི་ཕྲག་དོག་ལྡང་བ་ཤས་ཆེན་པོ་བྱུང་སྟེ། ལྷ་མ་ཡིན་འབུམ་ཕྲག་མང་པོ་དག་ལྷ་ལ་ཡར་རྩོད་དུ་འགྲོ་བར་བྱེད་པ་དང༌། དེ་ཡང་ལྷ་དང་ལྷ་མ་ཡིན་གཉིས་སྤྱིར་བཏང་ཆ་འདྲ་བ་ཞིག་ཡིན་པ་ལ། བསོད་ནམས་དང༌། དབང་རིས་དང༌། ལས་དང་སྐལ་བ་དེ་དག་ལྷ་དང་མི་མཉམ་པའམ། ལྷ་མ་ཡིན་པའི་ཕྱིར་ན། ཨ་སུ་ར་ཞེས་པའི་སྒྲ་ལས་ལྷ་མ་ཡིན་ཞེས་བྱ་བ་རེད། དེ་སོང་ཙང་ལྷ་རྣམས་ནི་གཟུགས་ཚད་ཀྱང་མི་རིང་བདུན་ཚད་ཙམ་གྱིས་མཐོ་ཞིང༌། ལྷ་མ་ཡིན་རྣམས་ནི་དེ་ཙམ་གྱིས་དམའ་བ་དང༌། ལྷ་རྣམས་ནི་མགོ་བོ་བཅད་པ་མ་གཏོགས། གཞན་ཡན་ལག་གི་ཆ་ག་འདྲ་ཞིག་ལ་མཚོན་ཆ་ཕོག་ནའང་འཆི་མེད་བདུད་རྩི་དེ་ཉིད་ཕར་བྱུག་པ་ཙམ་གྱིས་དེ་མ་ཐག་ཏུ་སོས་འགྲོ་བ་དང༌། ལྷ་མ་ཡིན་རྣམས་ནི། ང་རང་ཚོ་མི་ལྟར་དུ་གནད་ཆེ་ས་ག་བར་ཕོག་ནའང་ལམ་སང་ཤི་ཆོག་ཆོག་ཡིན། དེ་ལྟར་རིགས་དང་སྐལ་བ་མཉམ་གྱི་མེད་ན་ཡང༌། ཕྲག་དོག་གི་དབང་གིས་ལྷ་ལ་འཐབ་ཏུ་འགྲོ་དགོས། དེ་ཡང་ལྷ་དེ་རྣམས་ཀྱང་རྩུབ་འགྱུར་གྱི་ཚལ་དུ་འགྲོ་ནས་གོ་ཆ་བླངས། ལྷའི་གླང་པོ་ཆེ་ས་ལ་རབ་བརྟན་ཞེས་བྱ་བ་དེ་ལ་མགོ་བོ་སུམ་ཅུ་སོ་གསུམ་ཡོད་པས། དབུས་ཀྱི་མགོ་བོ་ལ་ལྷའི་དབང་པོ་བརྒྱ་བྱིན་ཉིད་ཞོན། མགོ་བོ་ལྷག་མ་སུམ་ཅུ་རྩ་གཉིས་ལ་ཉེ་དབང་སུམ་ཅུ་རྩ་གཉིས་པོ་དེ་དག་བཞོན་ནས། ཀི་བསྭོ་ཕྱོ་སྒྲ་དང་བཅས་གཟི་བརྗིད་བཟོད་པར་དཀའ་བའི་སྒོ་ནས་མར་དམག་ཆས་ཡོང་སྟེ། ལྷ་མ་ཡིན་དེ་དག་ལ་ལྷའི་མདའ་བོ་ཆེ་དང༌། དབྱུག་པ་དང༌། མདུང་ཐུང་ལ་སོགས་པ་སྣུན་པར་བྱེད་པ་དང༌། དེ་བཞིན་དུ་ལྷ་རྫུ་འཕྲུལ་དང་ལྡན་པ་རྣམས་ཀྱིས་ནི། རི་ཆེན་པོ་དག་ཀྱང་པང་དུ་བཏེག་ནས་འཕངས་པར་བྱས་པས། ལྷ་མ་ཡིན་འབུམ་ཕྲག་མང་པོ་ཤི་བ་དེ་དག་ཐམས་ཅད་ནི། རི་རབ་ཀྱི་ངོས་ནས་མར་རྦབ་ལ་འདྲིལ་ནས། རོལ་མཚོ་ཐམས་ཅད་ཀྱང་ཁྲག་གི་མདོག་ཏུ་སྣང་བར་འགྱུར་བ་དང༌། ལྷ་མ་ཡིན་གྱི་ཡུལ་ན། མཚོ་ཀུན་མཐོང་ཞེས་བྱ་བ་ཞིག་ཡོད་པས། དེའི་ནང་དུ་ལྷ་དང་ལྷ་མ་ཡིན་འཐབ་པ་དང་རྒྱལ་ཕམ་ཇི་ལྟར་བྱུང་བ་མཐོང་བ་ཡིན། དེའི་དུས་སུ་ལྷ་མ་ཡིན་གྱི་ཡུལ་ན་ཡོད་པའི་སྐྱེ་དམན་དག་གིས་མཚོ་དེ་ལ་བལྟས་པས། ཁྱོ་ག་འཐབ་ཏུ་སོང་བ་དག་ཤི་ནས་རོ་རྦབ་ལ་འདྲིལ་བ་དངོས་སུ་མཐོང་བས། ལྷ་མ་ཡིན་གཞིས་སུ་ཡོད་པ་དེ་དག་ནི། འཐབ་ཏུ་སོང་བ་རྣམས་ཚུར་མ་ལོག་གི་གོང་ནས་ཀྱང་སྡུག་བསྔལ་དཔག་ཏུ་མེད་པར་འབྱུང་བ་དང༌། དེ་ལྟར་ལྷ་མ་ཡིན་རྣམས་གཡུལ་ཇི་ལྟར་ཕམ་ཡང༌། ད་དུང་ཡང་ཡར་འཐབ་ཏུ་འགྲོ་དགོས་པ་ལ་སོགས་པའི་སྡུག་བསྔལ་ཚད་མེད་པར་འབྱུང་བ་ཡིན་གསུངས།
དེ་ལྟར་ལྷ་མ་ཡིན་གྱི་གནས་རིས་སུ་སྐྱེ་ན་ཡང༌། ཚེ་སྔོན་གྱི་ལས་ཀྱི་བྱེད་པ་རྒྱུ་མཐུན་ལ་བརྟེན་ནས། ད་ལྟར་ཡང་དམག་དང་འཐབ་རྩོད་ལ་སོགས་པའི་སྡུག་བསྔལ་བྱུང་བ་ཙམ་དུ་མ་ཟད། ད་དུང་ཡང་ཕྲག་དོག་དང༌། ཁོང་ཁྲོ་སོགས་ཀྱིས་ཀུན་ནས་བསླངས་ཏེ། ལས་དེ་ལྟར་བསགས་པའི་མཐུ་ལ་བརྟེན་ནས་སྐྱེ་བ་ཕྱི་མར་ཡང་དམྱལ་བ་དང༌། ཡི་དྭགས་སོགས་གནས་རིས་ངན་པར་ལྷུང་བས། ལྷ་མ་ཡིན་གྱི་ཡུལ་ནའང་སྡུག་བསྔལ་གྱི་རང་བཞིན་དེ་ལྟ་བུ་ཡིན་སྙམ་དུ་བསྒོམ་པར་བྱ་དགོས་སོ། །
དྲུག་པ་ལྷ་རྣམས་ཀྱི་སྡུག་བསྔལ་ནི། ལྷ་དེ་དག་གི་སྡུག་བསྔལ་གྱི་གཙོ་བོར་འཆི་འཕོ་ལྟུང་བྱེད་ཀྱི་སྡུག་བསྔལ་ཡིན་པས། དེ་ཡང་ལྷ་དེ་རྣམས་མ་ཤི་བའི་གོང་ཉི་མ་བདུན་གཅིག་ཙམ་ན་འཆི་ལྟས་འཆར་བར་འགྱུར་བ་ཡིན། འཆི་ལྟས་དེ་ལ་རྩ་བའི་འཆི་ལྟས་ལྔ་དང༌། ཉེ་བའི་འཆི་ལྟས་ལྔ་དང་གཉིས་སུ་ཡོད། དེ་ལ་དང་པོ་རྩ་བའི་འཆི་ལྟས་ལྔ་ནི། བཤེས་སྤྲིངས་ལས།
ལུས་ཀྱི་ཁ་དོག་མི་སྡུག་འགྱུར་བ་དང༌། །སྟན་ལ་མི་དགའ་མེ་ཏོག་ཕྲེང་རྙིང་དང༌། །གོས་ལ་དྲི་མ་ཆགས་དང་ལུས་ལ་ནི། །སྔོན་ཆད་མེད་པའི་རྔུལ་འབྱུང་ཞེས་བགྱི་བ། །མཐོ་རིས་འཆི་འཕོ་སྦྲོན་བྱེད་འཆི་ལྟས་ལྔ། །ཞེས་གསུངས་པ་ལྟར་དུ། ལྷ་དེ་དག་གི་ལུས་ཀྱི་ཁ་དོག་དེ་ཡང༌། སྔར་ཡིན་ན་ཁྲུས་ལ་སོགས་པ་གང་ཡང་མ་བྱས་ནའང་ཤིན་ཏུ་ནས་ཀྱང་མཛེས་ཤིང་ཡིད་དུ་འོང་བ། མེ་ཏོག་པདྨ་ཁ་བྱེ་མ་ཐག་པ་ལྟ་བུ་ཡོད་ཀྱང༌། འཆི་ལྟས་ཕོག་པའི་གནས་སྐབས་སུ། ལུས་ཀྱི་ཁ་དོག་དེ། ང་རང་ཚོ་མི་རྒན་གོག་ནང་བཞིན། སྔོ་ཁོག་དང༌། སྐྱ་ཁོག་ལྟ་བུར་འགྱུར་བ་དང༌། ལྷ་དེ་རྣམས་འཆི་ལྟས་མ་ཕོག་པའི་སྐབས་སུ་སྟན་གྱི་སྟེང་དུ། སྒོམ་ཆེན་པ་བསམ་གཏན་གྱི་ཐོག་ཏུ་མཉམ་པར་བཞག་པ་ལྟར། ཇི་ཙམ་བསྡད་ཀྱང་མི་དགའ་བའམ། སྐྱོ་བའམ། སུན་པ་གང་ཡང་མེད་ཀྱང་འཆི་ལྟས་ཕོག་པའི་སྐབས་སུ་སྟན་གྱི་སྟེང་དུ་སྡོད་སྙིང་མི་འདོད་པ། དཔེར་ན་མི་སྙིང་རླུང་ཅན་བཞིན་ཡང་དང་ཡང་དུ་ལངས་ནས་འགྲོ་དགོས་པ་ཡིན། སྔོན་ཆད་ལྷ་ལ་འཆི་ལྟས་མ་ཕོག་པའི་གནས་སྐབས་སུ། མེ་ཏོག་ཕྲེང་བ་དེ་མགུལ་ལ་བཏགས་ནས་ལོ་བརྒྱ་ཕྲག་སོང་ནའང་རྙིང་རྒྱུ་དང༌། རུལ་རྒྱུ་འདྲ་བོ་གང་ཡང་མེད་པར། གསར་པ་ཉིད་དུ་གནས་པ་ལ། འཆི་ལྟས་ཕོག་པའི་སྐབས་སུ་མེ་ཏོག་ཕྲེང་བ་དེ། ད་ལྟར་བཏགས་ན་ད་ལྟར་རྙིང་ནས། ང་རང་ཚོ་མི་ཡུལ་གྱི་མེ་ཏོག་བཞིན་དུ་རྙིང་པར་འགྱུར་པ་དང༌། ལྷ་ལ་འཆི་ལྟས་མ་ཕོག་པའི་གོང་དུ། ལྷའི་གོས་དེ་དག་ག་ཚད་གོན་ནའང་དེ་ཚོ་ལ་དྲེག་པ་ཆགས་རྒྱུ་མེད་ན་ཡང༌། འཆི་ལྟས་ཕོག་པའི་གནས་སྐབས་སུ། ང་རང་ཚོ་མི་ཡུལ་ལྟར་གོས་ལ་དྲི་མ་ཆགས་པ་དང༌། ལྷ་ལ་འཆི་ལྟས་མ་ཕོག་པའི་གནས་སྐབས་སུ། རྔུལ་ནག་གང་ཡང་ཐོན་རྒྱུ་མེད་པ་ལ། དེ་ནས་འཆི་ལྟས་ཕོག་པའི་སྐབས་སུ། ང་རང་ཚོ་མི་ལྟར་དུ་མཆན་ཁུང་ལ་སོགས་པ་ནས་རྔུལ་ཆུ་ནར་གྱིས་འོང་བ་སྟེ། དེ་ལྟ་བུ་ནི་རྩ་བའི་འཆི་ལྟས་ལྔ་ཞེས་བྱ་བ་ཡིན།
གཉིས་པ་ཉེ་བའི་འཆི་ལྟས་ལྔ་ནི། དེ་ཡང་སྔོན་ཆད་ལྷའི་ལུས་དེ་དཀར་ལ་དམར་མདངས་ཆགས་པ། མཛེས་ཤིང་འཛུམ་པའི་མདངས་ཅན། འོད་དང་ལྡན་པ་དེ་འདྲ་ཞིག་རྟག་ཏུ་ཡོད་པས། ང་རང་ཚོ་མིའི་ནང་བཞིན་དེང་སང་མདོག་ཡག་པོ་འདུག་ཟེར་བ་དང༌། དེང་སང་མདོག་ཤོར་འདུག་ཟེར་རྒྱུ་དེ་འདྲ་གང་ཡང་མེད་ཀྱང༌། ལྷ་དེ་དག་ལ་འཆི་ལྟས་ཕོག་པའི་གནས་སྐབས་སུ། ལུས་ཀྱི་འོད་དེ་ཡང་ཆུང་དུ་སོང་བ་དང་གཅིག །སྔོན་ཆད་འཆི་ལྟས་མ་ཕོག་པའི་གནས་སྐབས་སུ། ལྷའི་ཁྲུས་ཆུ་དེ་ཉིད་ལུས་ལ་གོས་ཤིང་ཆགས་པར་འགྱུར་བ་ཡིན་ནའང༌། འཆི་ལྟས་ཕོག་ཚར་བའི་རྗེས་སུ། དཔེར་ན་ང་རང་ཚོའི་ལག་པ་ལ་སྣུམ་བྱུག་པའི་རྗེས་སུ་ཆུ་ལ་སོགས་པ་ག་ཚད་བྱུང་ན་ཡང༌། འདྲེད་བདར་ཤོར་ནས་འགྲོ་བ་ནང་བཞིན། ཁྲུས་ཀྱི་ཆུ་ལུས་ལ་མི་ཆགས་པ་དང་གཉིས། གོས་གྱོན་པའི་གནས་སྐབས་དང༌། རྒྱན་བཏགས་པའི་གནས་སྐབས་དེ་དག་ཐམས་ཅད་ལས། ཁྱོད་ཞག་བདུན་ན་འཆི་ཟེར་བ་ལ་སོགས་པ། གོས་རྒྱན་དེ་དག་ལས་སྒྲ་མི་སྙན་པ་འབྱུང་བ་དང་གསུམ། ལྷ་འཆི་ལྟས་མ་ཕོག་པའི་གནས་སྐབས་སུ། མིག་མི་འཛུམ་པར། ཕར་ཁྲ་འབུར་རེ་ལྟ་ནས་བསྡད་པ་མ་གཏོགས། གདངས་འཛུམ་བྱེད་མི་དགོས་པས། ལྷའི་མིང་གི་མངོན་བརྗོད་ལའང༌། མིག་མི་འཛུམ་ཟེར་བ་རེད། འོན་ཀྱང་འཆི་ལྟས་ཕོག་པའི་གནས་སྐབས་སུ། ང་རང་ཚོ་མིའི་མིག་ལྟ་བུར་རྫི་མ་འཁྲབ་པ་དང་བཞི། ལྷ་འཆི་ལྟས་ཕོག་པའི་གནས་སྐབས་སུ། ཟས་གོས་གནས་མལ་ལ་སོགས་པ་གང་ཡིན་ནའང་རྣམ་པ་སྣ་ཚོགས་ལ་ལོངས་སྤྱོད་པའི་མཐུ་དེ་བྲལ་ནས། ཡུལ་གཅིག་ལ་དམ་ཀྲིང་ངེར་ཆགས་པ་དང་ལྔ་ནི། ཉེ་བའི་འཆི་ལྟས་ཞེས་བྱ་བ་ཡིན།
དེ་ཡང་ལྷ་འགའ་ཞིག་ནི། རང་ཉིད་འདི་ནས་ཤི་བ་ཙམ་དུ་མ་ཟད། མ་གི་འཛམ་བུ་གླིང་ལ་སོགས་པར། སྐྱེ་ཡུལ་ག་འདྲ་ཡོད་པར་དངོས་སུ་མཐོང་ནས། ང་ཤི་བ་ཙམ་དུ་མ་ཟད་མ་གི་འདམ་རྫབ་ཀྱི་ཁྲོད་དུ་ཕག་པ་སོགས་འདི་ལྟ་བུ་ཞིག་ཏུ་སྐྱེ་དགོས་པར་འདུག །ཅི་དྲག་བསམས་ནས། འཆི་བའི་སྡུག་བསྔལ་མ་སངས་ཀྱི་གོང་ནས་ཀྱང་ལྷུང་བའི་སྡུག་བསྔལ་གྱིས་ནོན་ཏེ། འཕོ་ལྟུང་གི་སྡུག་བསྔལ་དཔག་ཏུ་མེད་པར་མྱོང་དགོས་པ་ཡིན། དེའི་ཚེ་སྔོན་ཆད་ཀྱི་ཁྱོ་ག་དང༌། སྐྱེ་དམན་དེ་དག་གིས་ཀྱང་སྤངས་ཏེ། ཉེ་བར་འཁོར་མི་ནུས་པར་རྒྱང་རིང་པོ་ནས་ལག་པ་ཐལ་མོ་སྦྱར་བའི་བར་དུ་མེ་ཏོག་སོགས་བཟུང་སྟེ། ཁྱོད་འདི་ནས་ཚེ་འཕོས་རྗེས། འཛམ་བུ་གླིང་དུ་སྐྱེས་ནས་དེར་དཀར་པོ་དགེ་བ་བཅུ་ལ་སོགས་པ་ལེགས་པའི་བྱ་བ་སྤྱད་དེ། སླར་ཡང་འདིར་སྐྱེས་ཏེ། བདག་ཅག་ལྷན་ཅིག་ཏུ་རྩེ་ཞིང་དགའ་བར་བྱེད་པར་ཤོག་ཅིག་ཟེར་བའི་སྨོན་ལམ་རེ་བཏབ། མེ་ཏོག་དེ་དག་རྒྱང་རིང་པོ་ནས་དོར་ཏེ་འགྲོ་བའི་སྐབས་སུ། ལྷ་འཆི་ལྟས་ཕོག་པ་དེ་རྣམས་ནི། དཔེར་ན། ཉ་བྱེ་ཚན་ལ་བསྐྱུར་བ་ལྟར་དུ། ཀྱེ་མ་ཀྱི་ཧུད་ཟེར་བཞིན་འགྲེ་ལོག་འདྲ་བོ་བརྒྱབ་ནས། བསམ་གྱིས་མི་ཁྱབ་ཅིང་བཟོད་པར་དཀའ་བའི་སྡུག་བསྔལ་ཚད་མེད་པར་འབྱུང་བ་ཡིན་པས། མདོ་དྲན་པ་ཉེར་བཞག་ལས་ཀྱང༌།
ལྷ་རྣམས་འཆི་བར་འགྱུར་བའི་ཚེ། །སྡུག་བསྔལ་འབྱུང་བ་ཇི་སྙེད་པ། །མནར་མེད་སེམས་ཅན་དམྱལ་བ་ཡི། །བཅུ་དྲུག་ཆར་ཡང་མི་ཕོད་དོ། །ཞེས་གསུངས་ཏེ། དེ་ཡང་དམྱལ་བ་མནར་མེད་པའི་སེམས་ཅན་གྱི་སྡུག་བསྔལ་དེ་ནི། གཙོ་བོར་ལུས་ཀྱི་སྡུག་བསྔལ་ཡིན་ལ། འདིར་ལྷ་རྣམས་འཆི་འཕོ་ལྟུང་བྱེད་ཀྱི་སྡུག་བསྔལ་ནི། སེམས་ཀྱི་སྡུག་བསྔལ་ཡིན་པས། ལུས་ཀྱི་སྡུག་བསྔལ་དེ་དམྱལ་བ་མནར་མེད་ཆེ་ན་ཡང༌། སེམས་ཀྱི་སྡུག་བསྔལ་དེ་དམྱལ་བ་མནར་མེད་ལས་ཀྱང་ལྷ་འཆི་འཕོ་ལྟུང་བྱེད་ཀྱི་སྡུག་བསྔལ་ཆེ་བའི་དབང་གིས་དེ་ལྟར་གསུངས་པ་ཡིན།
འོ་དེ་ལྟར་དམྱལ་བ་རུ་སྐྱེ་ན་ཚ་གྲང་གི་སྡུག་བསྔལ། ཡི་དྭགས་སུ་སྐྱེ་ན་བཀྲེས་སྐོམ་གྱི་སྡུག་བསྔལ། དུད་འགྲོར་སྐྱེ་ན་བཀོལ་སྤྱོད་ཀྱི་སྡུག་བསྔལ། དེ་ལྟ་བུར་ངན་སོང་གསུམ་དུ་སྐྱེ་ན་སྡུག་བསྔལ་གྱི་རང་བཞིན་ཡིན་པ་ཙམ་དུ་མ་ཟད། མཐོ་རིས་རྣམ་པ་གསུམ་དུ་སྐྱེ་ནའང་བདེ་ཞིང་སྐྱིད་པ་མེད་པས། མི་རུ་སྐྱེ་ན་སྐྱེ་རྒ་ན་འཆི་ལ་སོགས་པའི་སྡུག་བསྔལ་ཆེན་པོ་བརྒྱད། ལྷ་མ་ཡིན་དུ་སྐྱེ་ན་འཐབ་རྩོད་ཀྱི་སྡུག་བསྔལ། ལྷར་སྐྱེ་ན་འཆི་འཕོ་ལྟུང་བྱེད་ཀྱི་སྡུག་བསྔལ་དང་བཅས་པ་ཡིན། དེ་ལྟར་འགྲོ་བ་རིགས་དྲུག་གི་གནས་རིས་གང་དུ་སྐྱེས་ཀྱང་སྡུག་བསྔལ་གྱི་རང་བཞིན། སྡུག་བསྔལ་གྱི་ཡོ་ལང་འབའ་ཞིག་མ་གཏོགས་མི་འདུག་པས། དེས་ན་ད་རེས་ང་དལ་འབྱོར་གྱི་མི་ལུས་རིན་པོ་ཆེ་ཐོབ། བླ་མ་དགེ་བའི་བཤེས་གཉེན་གྱི་རྗེས་སུ་ཟིན། དམ་པའི་ཆོས་ཉམས་སུ་ལེན་དུ་ཡོད་པའི་གནས་སྐབས་འདི་རུ། བདག་གཞན་སེམས་ཅན་ཐམས་ཅད་ཀྱང་འཁོར་བའི་བཙོན་ར་ཁྲི་མུན་ཆེན་པོ་འདི་ལས་ཐར་ཏེ། ཟུང་འཇུག་རྡོ་རྗེ་འཆང་གི་གོ་འཕང་རིན་པོ་ཆེ་འཐོབ་པའི་ཆོས་རྣམ་པར་དག་པ་ཞིག་མི་བྱེད་པའི་ཐབས་མི་འདུག་བསམ་པ་དང༌། ད་ལྟར་འགྲོ་བ་རིགས་དྲུག་གི་གནས་རིས་དེ་རྣམས་སུ་འཁྱམས་པའི་སེམས་ཅན་དེ་རྣམས་ཀྱང༌། སྐྱེ་ཤི་འཕོས་པས་ངོ་མ་ཤེས་པ་མ་གཏོགས་ཕ་མར་མ་གྱུར་པའི་སེམས་ཅན་ཅིག་ཀྱང་མེད་པས། ཕ་མ་སེམས་ཅན་འདི་དག་ཐམས་ཅད་ཀྱང་འཁོར་བ་ངན་སོང་གི་བཙོན་དོང་འདི་ལས་བཏོན་ཏེ། ཟུང་འཇུག་རྡོ་རྗེ་འཆང་ཆེན་པོའི་གོ་འཕང་ལ་འགོད་ཐུབ་པ་ཞིག་བདག་གིས་ཅི་ནས་ཀྱང་འོང་བར་བྱའོ། །དེ་ལྟར་བྱེད་ནུས་པར་བླ་མ་དཀོན་མཆོག་གིས་ཀྱང་ཐུགས་རྗེས་གཟིགས་ལ། བྱིན་གྱིས་བརླབ་པར་མཛད་དུ་གསོལ་བསམ་པའི་སྒོ་ནས། ཉམས་སུ་ལེན་པར་བྱེད་དགོས་པ་ཡིན་གསུངས།
གསུམ་པ་འགྱུར་བའི་སྡུག་བསྔལ་བཤད་པ་ནི། དེ་ཡང་དཔེར་ན། ཕོལ་མིག་གམ་གཉན་འབྲས་ཤིན་ཏུ་ཚ་བ་ཞིག་གིས་བཏབ་པ་དེ་ལ། ཆུ་བསིལ་བ་ཞིག་ཕར་བཏབ་ན་གྲང་བསིལ་གྱིས་གནས་སྐབས་སུ་བདེ་བར་སྣང་བ་ལྟ་བུ་ནི། འཁོར་བ་པ་རྣམས་ཀྱི་ཚོར་བ་བདེ་བ་སྟེ། འདི་ནི་དུས་ནམ་ཞིག་པ་ན་ཕར་འགྱུར་ཏེ་སྡུག་བསྔལ་བསྐྱེད་པས་ན། འགྱུར་བའི་སྡུག་བསྔལ་ཞེས་བྱ་བ་ཡིན། བཤེས་སྤྲིངས་ལས།
བརྒྱ་བྱིན་འཇིག་རྟེན་མཆོད་འོས་གྱུར་ནས་ཀྱང༌། །ལས་ཀྱི་དབང་གིས་སླར་ཡང་ས་སྟེང་ལྷུང༌། །འཁོར་ལོས་སྒྱུར་བ་ཉིད་དུ་གྱུར་ནས་ཀྱང༌། །འཁོར་བ་དག་ཏུ་ཡང་བྲན་ཉིད་དུ་འགྱུར། །ཞེས་གསུངས་པས། དཔེར་ན་ལྷའི་དབང་པོ་བརྒྱ་བྱིན་ལྟ་བུ་འཇིག་རྟེན་ཐམས་ཅད་ཀྱིས་མཆོད་པའི་འོས་སུ་གྱུར་པར་སྐྱེ་ནའང༌། རང་ཉིད་ཚེ་སྔོན་མའི་ལས་དང་བསོད་ནམས་དེ་ཟད་ཚར་བའི་རྗེས་སུ། སླར་ཡང་སའི་སྟེང་དུ་མར་ལྷུང་བར་འགྱུར་བ་དང༌། དེ་བཞིན་དུ་སྟོང་འཁོར་ལོས་སྒྱུར་བའི་རྒྱལ་པོ་རུ་སྐྱེས་ནས། གླིང་བཞི་ཐམས་ཅད་དབང་བསྒྱུར་བའི་གནས་སྐབས་བྱུང་ནའང༌། སྔོན་གྱི་བསོད་ནམས་ཀྱི་འཕེན་ཤུགས་ཟད་པའི་རྗེས་སུ། སླར་ཡང་འཁོར་བ་དག་ཏུ་བྲན་གྱི་ནང་ནས་ཀྱང་ཐ་མ་དེ་ལྟ་བུ་རུ་འགྱུར་བའི་སྡུག་བསྔལ་དང༌། དེ་བཞིན་དུ་ལྷའི་ཡུལ་དུ་འདོད་ཡོན་ལྔའི་བདེ་བ་ཆེན་པོ་ཉམས་སུ་མྱོང་བ་དང༌། ཚངས་པ་ཉིད་འདོད་པའི་འདོད་ཆགས་དང་བྲལ་བའི་བདེ་བ་ཐོབ་པའི་རྗེས་སུའང༌། སྔོན་གྱི་ལས་ཀྱི་འཕེན་ཤུགས་ཟད་ནས་སླར་ཡང་མནར་མེད་ཀྱི་སྡུག་བསྔལ་རྒྱུན་མི་ཆད་པར་འབྱུང་བའི་ཚུལ་ཡང༌།
ལྷ་ཡུལ་འདོད་བདེ་ཤིན་ཏུ་ཆེན་པོ་དང༌། །ཚངས་ཉིད་ཆགས་བྲལ་བདེ་བ་ཐོབ་ནས་སླར། །མནར་མེད་མེ་ཡི་བུད་ཤིང་གྱུར་པ་ཡི། །སྡུག་བསྔལ་རྒྱུན་མི་འཆད་པར་བསྟེན་འཚལ་ལོ། །ཞེས་གསུངས་པ་དང༌། དེ་བཞིན་དུ་འཇིག་རྟེན་ཁམས་འདི་དག་གི་སྨག་དང་མུན་པ་ཐམས་ཅད་སེལ་བར་བྱེད་པའི་ལྷའི་བུ་ཉི་མ་དང༌། ཟླ་བ་ཞེས་བྱ་བ་འདི་དག་ཀྱང༌། ད་ལྟར་རང་གི་ལུས་དང༌། རང་སྡོད་སའི་གཞལ་མེད་ཁང་གིས། འཇིག་རྟེན་གྱི་ཁམས་ཐམས་ཅད་སྣང་བར་བྱེད་པ་ཡིན་ན་ཡང༌། བདག་ཉིད་སྔོན་གྱི་བསོད་ནམས་ཀྱི་འཕེན་ཤུགས་དེ་འཛད་ནས་སླར་ཡང་དེ་ནས་ཚེ་འཕོས་ཏེ། གླིང་བར་གྱི་མུན་པ་མུན་ནག་གི་ནང་དུ་སྐྱེས་ནས། རང་གི་ལག་པའམ་རྐང་པ་ཕར་བརྐྱངས་པ་དང༌། ཚུར་བསྐུམས་པ་ཙམ་ཡང་མི་མཐོང་བ་དེ་ལྟ་བུར་འགྱུར་བའི་དུས་སྐབས་ཡོད་པས།
ཉི་མ་ཟླ་བ་ཉིད་ཐོབ་རང་ལུས་ཀྱི། །འོད་ཀྱིས་འཇིག་རྟེན་མཐའ་དག་སྣང་བྱས་ནས། །སླར་ཡང་མུན་ནག་སྨག་ཏུ་ཕྱིན་གྱུར་ཏེ། །རང་གི་ལག་པ་བརྐྱངས་ཀྱང་མཐོང་མི་འགྱུར། །ཞེས་གསུངས་སོ། །དེ་ལྟར་ལྷའི་དབང་པོ་བརྒྱ་བྱིན་དུ་སྐྱེས་ཀྱང་སླར་ས་སྟེང་དུ་ལྷུང་བ་དང༌། འཁོར་ལོས་སྒྱུར་བའི་རྒྱལ་པོ་ཐོབ་ཀྱང་སླར་བྲན་གྱི་ཐ་མར་སྐྱེ་བ་དང༌། ཚངས་པའི་གནས་ནས་ཀྱང་སླར་དམྱལ་བ་མནར་མེད་དུ་འཕོ་བ་དང༌། ཀུན་ཏུ་སྣང་བྱེད་ཀྱི་ཉི་ཟླའི་ལྷའང་མུན་པ་མུན་ནག་གི་སྨག་ཏུ་ཕྱིན་དགོས་པ་དེ་ཚོ་ལ་བསམ་བློ་བཏང་ན། ད་ལྟ་ང་རང་ཚོ་འཇིག་རྟེན་འདིའི་རྒྱུ་ནོར་ལོངས་སྤྱོད། བདེ་སྐྱིད་སྙན་གྲགས་དེ་ཚོ་ནི། སྦྲང་མའི་ཚང་ལྟ་བུ་ཙམ་ཡིན་ལ༑ དེ་ལའང་ཆུ་ཡི་ཆུ་བུར་ལྟ་བུ་རྟག་ཅིང་བརྟན་པ་གང་ཡང་མེད་པར་ཡིད་ཆེས་དང༌། འཁོར་བའི་བདེ་བ་ལ་སྙིང་པོ་གང་ཡོད་སྙམ་དུ་བསྒོམ་པར་བྱའོ། །དེ་ལྟར་ཡང་འདུལ་བ་ལུང་ལས།
བསགས་པ་ཀུན་གྱི་མཐའ་འཛད་ཅིང༌། །མཐོན་པོ་རྣམས་ནི་མཐར་ལྷུང་འགྱུར། །འཕྲད་པའི་མཐའ་ནི་འབྲལ་བ་སྟེ། །གསོན་པའི་མཐའ་ནི་འཆི་བ་ཡིན། །ཞེས་གསུངས་པ་དང༌། གཞན་ཡང་མདོ་རྒྱ་ཆེར་རོལ་པ་ལས།
རྒ་བས་གནོད་པར་གྱུར་པའི་གཞོན་པ་ཅིར་མ་རུང༌། །སྣ་ཚོགས་ནད་གྱིས་འགྱུར་བའི་ནད་མེད་ཅིར་མ་རུང༌། །རིང་དུ་མི་གནས་གསོན་ལ་མཁས་པ་ཅིར་མ་རུང༌། །ཞེས་གསུངས་པ་ལ་སོགས་ཏེ། མདོར་ན་མཐོ་རིས་ཀྱི་བདེ་བ་ཐམས་ཅད་རྟག་ཅིང་བརྟན་པ་གང་ཡང་མེད་པར་འགྱུར་བའི་སྡུག་བསྔལ་འབའ་ཞིག་ཡིན། དེ་ཡང་དཔེར་ན། གྲང་ངར་གྱིས་གདུངས་པ་ལ། ཉི་མ་ཚ་བོ་ལ་མར་ཐོན་ན། གནས་སྐབས་སུ་བདེ་བ་ཞིག་སྣང་ན་ཡང༌། ཉི་མ་ལ་བསྟན་དྲགས་ན་ཚ་བའི་སྡུག་བསྔལ་འབྱུང་ཞིང༌། ཡང་གྲང་མོ་ཞིག་ཏུ་འཇུག་དགོས། དེར་གནས་སྐབས་སུ་བདེ་བ་ཡོད་ནའང༌། དེར་བསྡད་དྲགས་ན་སླར་ཡང་འཁྱག་པའི་སྡུག་བསྔལ་འབྱུང་བ་ཡིན་པས། དེ་ལ་སོགས་པ་བདེ་བ་ལྟར་སྣང་བ་ཐམས་ཅད་ཀྱང་རྟག་ཅིང་བརྟན་པ་གང་ཡང་མེད་པར་འགྱུར་བའི་རང་བཞིན་ཡིན་པས། དེ་ལྟ་བུར་འགྱུར་བའི་སྡུག་བསྔལ་གྱི་ཚུལ་ལ་ངེས་ཤེས་བསྐྱེད་པ་ནི། ཤིན་ཏུ་ནས་ཀྱང་གལ་ཆེ་བ་ཡིན་གསུངས།
བཞི་པ་འདུ་བྱེད་ཀྱི་སྡུག་བསྔལ་བཤད་པ་ནི། དེ་ཡང་ཐེག་པ་སྤྱི་ལུགས་སུ། ཕྲ་བའི་མི་རྟག་པ་ཟག་བཅས་ཐམས་ཅད་སྐད་ཅིག་གིས་ཕར་སྐྱེ་འཇིག་བྱེད་པ་འདི་ལ་འཇོག་སྟེ། འཇུག་འགྲེལ་ལས། མི་རྟག་པའི་སྡུག་བསྔལ་ཐོག་ཏུ་བབས་པ་དང་ཞེས་གསུངས་པ་དང༌། འཇུག་པའི་རྩ་བ་ལས་ཀྱང༌།
འགྲོ་བ་གཡོ་བ་ཆུ་ཡི་ནང་གི་ཟླ་བ་ལྟར། །གཡོ་དང༌། ཞེས་གསུངས་པ་དང༌། ཆོས་ཀྱི་སྡོམ་བཞིའི་ནང་ནས་ཀྱང༌། ཟག་བཅས་ཐམས་ཅད་སྡུག་བསྔལ་བ༑ ཞེས་གསུངས་ཏེ། དེ་ཡང་སྡུག་བསྔལ་དང་པོ་གཉིས་ཀྱི་སྒོ་ནས་ཡིད་འབྱུང་བ་ཕྱི་རོལ་མུ་སྟེགས་པ་ལའང་ཡོད་མོད། འདུ་བྱེད་ཀྱི་སྡུག་བསྔལ་གྱི་སྒོ་ནས་ཡིད་འབྱུང་སྟེ། ངེས་འབྱུང་སྐྱོ་ཤས་སྐྱེད་པ་ནི། ནང་པ་སངས་རྒྱས་པ་རྣམས་ཀྱི་ཐུན་མོང་མ་ཡིན་པའི་ཁྱད་ཆོས་ཡིན་ཏེ། དཔལ་ཆོས་ཀྱི་གྲགས་པའི་ཞལ་ནས།
འདུ་བྱེད་སྡུག་བསྔལ་ལ་དགོངས་ནས། །སྡུག་བསྔལ་སྒོམ་པར་གསུངས་པ་ཡིན། །ངེད་ཀྱི་དེ་ཡང་རྐྱེན་ལས་སྐྱེས། །དེ་ཡང་བདག་མེད་ལྟ་རྟེན་ཡིན། །ཞེས་གསུངས། འོ་ན་འདུ་བྱེད་ཀྱི་སྡུག་བསྔལ་གྱིས་ཡིད་འབྱུང་བ་ནི། འཕགས་པ་མིན་པ་ལ་མི་འབྱུང་སྟེ། མཛོད་འགྲེལ་ལས།
བྱིས་པ་ལག་མཐིལ་འདྲ་བ་ཡིས། །འདུ་བྱེད་སྡུག་བསྔལ་སྤུ་མི་རྟོགས། །འཕགས་པ་མིག་དང་འདྲ་བ་ཡིས། །དེ་ཡིས་ཤིན་ཏུ་ཡིད་ཀྱང་འབྱུང༌། །ཞེས་བཤད་འདུག་པས་སོ་སྙམ་ན། སྤྱིར་དུ་འཕགས་པ་ཞེས་བྱ་བ་འདི་ལའང་མཁས་བླུན་གཉིས་ཀྱི་ཟླས་ཕྱེ་བའི་འཕགས་པ་དང༌། སྐྱེ་འཕགས་ཀྱི་ཟླས་ཕྱེ་བའི་འཕགས་པ་ལ་སོགས་དབྱེ་བ་མང་པོ་ཡོད་པ་ལས། འདིར་ནི་སོ་སོ་སྐྱེ་བོ་མཁས་པ་ལ་འཕགས་པའི་མིང་གིས་བརྗོད་པ་ཙམ་ཡིན་ཏེ། དེ་མིན་ན། སྡོམ་བཞིའི་ནང་ཚན་ཟག་བཅས་ཐམས་ཅད་སྡུག་བསྔལ་དུ་རྟོགས་པའི་སོ་སོ་སྐྱེ་བོ་སྲིད་པར་ཐལ་བ་དང༌། ཆོས་ཀྱི་གྲགས་པས་ཀྱང༌།
དེ་ཡང་བདག་མེད་ལྟ་རྟེན་ཡིན། །སྟོང་ཉིད་ལྟ་བས་གྲོལ་འགྱུར་གྱི། །སྒོམ་པ་ལྷག་མ་དེ་དོན་ཡིན། །ཞེས་འདུ་བྱེད་ཀྱི་སྡུག་བསྔལ་སྒོམ་པ་བདག་མེད་ལྟ་བ་མངོན་སུམ་དུ་རྟོགས་པའི་རྟེན་ཙམ་ཡིན་པར་བཤད་ཀྱི། དེ་རྟོགས་པས་བདག་མེད་ཀྱི་ལྟ་བ་མངོན་སུམ་དུ་རྟོགས་པར་མ་བཤད་པས་སོ། །
དེ་ཡང་གོ་དོན་སྙིང་པོ་ནི། བྱིས་པ་ལག་མཐིལ་འདྲ་བ་ཡིས། །འདུ་བྱེད་སྡུག་བསྔལ་སྤུ་མི་རྟོགས་ཟེར་ན། དཔེར་ན་ལག་པའི་མཐིལ་དུ་སྤུ་རྐང་པ་གཅིག་བཞག་ན། བདེ་བ་དང་སྡུག་བསྔལ་གང་ཡང་མི་མངོན་པ་ཡིན། དེ་བཞིན་དུ་བྱིས་པ་སོ་སོ་སྐྱེ་བོ་མི་མཁས་པ་རྣམས་ཀྱིས། ཚེ་འདིའི་ཟས་གོས། ནོར་ལོངས་སྤྱོད། བདེ་སྐྱིད་སྙན་གྲགས་ལ་སོགས་པ་གང་ཡོད་པ་ཐམས་ཅད་ལ། དངོས་གནས་བདེ་བ་དང༌། སྐྱིད་པ་ཞིག་ཡིན་བསམ་པ་མ་གཏོགས། དེ་དག་གིས་སྡུག་བསྔལ་གང་ཡང་ཧ་མི་གོ་བ་དང༌། འཕགས་པ་མིག་དང་འདྲ་བ་ཡིས། །དེ་ཡིས་ཤིན་ཏུ་ཡིད་ཀྱང་འབྱུང་ཟེར་ན། འཕགས་པའམ་སོ་སོ་སྐྱེ་བོ་མཁས་པ་དེ་ཚོས་ནི། སྤུ་ཉག་མ་དེ་ཉིད་མིག་ཏུ་ཤོར་བ་ཡིན་ན། མིག་ལ་མི་བདེ་བ་བསྐྱེད་པ་ལྟར་དུ། ཚེ་འདིའི་ཟས་གོས། ནོར་ལོངས་སྤྱོད། བདེ་སྐྱིད་སྙན་གྲགས་གང་ཡོད་པ་དེ་དག་ཐམས་ཅད་ཀྱང་སྡུག་བསྔལ་གྱི་རང་བཞིན་ཡིན་པའི་ཚུལ་ཧ་གོ་བ་རེད། དེ་ཡང་དཔེར་ན། ཇ་དང༌། རྩམ་པ་དང༌། ལྷག་པར་དུ་འབྲས་འདི་ཚོ་ལ་ཆ་མཚོན་ནའང་འདྲ། སྡིག་དང་སྡུག་བསྔལ་བསམ་གྱིས་མི་ཁྱབ་པ་ལས་བསྒྲུབས་པ་ཡིན་པས། ཁམ་གཅིག་ཟོས་ནའང་ཉེས་དམིགས་ཡོད་པར་གསུངས་ཤིང༌། དོན་དུ་སྡུག་བསྔལ་གྱི་རྒྱུ་ཁོ་ན་ལས་མ་འདས་པ་ཡིན། མར་ལ་སོགས་པ་འདི་ཚོ་དཀར་གསུམ། མངར་གསུམ་ཞེས་བརྩིས་ནའང་ཉེས་པ་མེད་པ་མ་ཡིན། དཔེར་ན། མར་ལ་ཆ་མཚོན་ན། རྟོལ་ལེ་དེ་ཚོ་དངོས་སུ་གསོད་པའི་ཐོག་ནས་མཛོ་མོའི་མར་ཟ་བ་དང༌། བེའུ་དངོས་སུ་མ་བསད་ཀྱང་དེའི་ཁ་ནས་འོ་མ་ཕྲོགས་ཏེ། བེའུ་དེ་ནི་འཁྱོར་འཁྱོར་འགྲོ་དགོས་པ། ཤི་ལ་ཁད་དུ་གྱུར་པ་དང༌། དེ་བཞིན་དུ། སྦྲང་མའི་སྦྲང་རྩི་འདི་ཚོ་ཐམས་ཅད་ཀྱང་མ་བྱིན་པ་བླངས་པའི་ཉེས་པ་ཚད་མེད་པ་དང༌། དེ་བཞིན་དུ་ཤ་ནི་ཉེས་པ་ཤིན་ཏུ་ཆེ་བར་གསུངས་པ་དང༌། གཞན་ཡང་ལུས་ལ་གྱོན་རྒྱུའི་གོས་དང༌། སྡོད་སའི་ཁང་པ་འདི་ཚོ་ལ་ཡང་སྡིག་པ་མང་པོའི་རྐྱེན་དུ་མ་གྱུར་པར་མེད་པས། ད་ལྟ་ལྟར་སྣང་བདེ་བ་ཙམ་ཞིག་འདུག་བསམ་པ་དེ་ཚོ་ཐམས་ཅད་ཀྱང༌། ལས་འབྲས་ལ་བརྟགས་ཤིང་དཔྱད་པ་ཡིན་ན། ངོ་བོ་སྡུག་བསྔལ་གྱི་རང་བཞིན་ཡིན། དེའི་ཕྱིར་ན་འཁོར་བ་འདི་ཐམས་ཅད་ནི་འགའ་ཞིག་སྡུག་བསྔལ་གྱི་འབྲས་བུ་ལ་ལོངས་སྤྱོད། འགའ་ཞིག་སྡུག་བསྔལ་གྱི་རྒྱུ་ལ་གནས་ནས་མ་འོངས་པ་ན་འབྲས་བུའི་སྡུག་བསྔལ་ལ་ལོངས་སྤྱོད་པ་ནི། དཔེར་ན། འོག་ཁང་དུ་མེ་ཤོར་བ་མ་ཚོར་བར། སྟེང་ཁང་དུ་གད་མོ་ཐེག་ཐེག་ཡོད་པ་དང་འདྲ་བ་དེ་དག་ནི་འདུ་བྱེད་ཀྱི་སྡུག་བསྔལ་ཞེས་བྱ་བ་ཡིན། འོ་དེ་ལྟར་འགྱུར་བའི་སྡུག་བསྔལ་དང༌། འདུ་བྱེད་ཀྱི་སྡུག་བསྔལ་གྱི་ཚུལ་ལ་བསམ་མནོ་ལེགས་པར་བཏང་ནས་ནན་ཏན་དུ་བསྒོམ་པ་གལ་ཆེ་བའོ། །
ལྔ་པ་སྡུག་བསྔལ་དེ་ལྡན་གྱི་འཁོར་བ་ལས་ངེས་པར་ཐར་པའི་ཐབས་ལ་འབད་པར་གདམ་པ་ནི། མྱ་ངན་བསལ་བ་ལས།
ཡང་དང་ཡང་དུ་དམྱལ་བ་ན། །ཟངས་ཞུན་བསྐོལ་བ་གང་འཐུང་བ། །རྒྱ་མཚོའི་ནང་གི་ཆུ་ལ་ཡང༌། །དེ་ཡི་ཚད་ཙམ་ཡོད་མ་ཡིན། །ཁྱི་དང་ཕག་ཏུ་གྱུར་པ་ན། །མི་གཙང་བ་ནི་གང་ཟོས་པ། །རི་ཡི་རྒྱལ་པོ་ལྷུན་པོ་ཡི། །ཚད་ལས་ཤིན་ཏུ་ལྷག་པར་འགྱུར། །མཛའ་བཤེས་རབ་ཏུ་བྲལ་བ་ཡི། །འཁོར་བའི་གནས་སུ་གང་ངུས་པ། །མིག་གི་མཆི་མའི་ཐིགས་པ་ཡི། །སྣོད་དུ་རྒྱ་མཚོ་རུང་མ་ཡིན། །ཕན་ཚུན་དག་ཏུ་རྩོད་པའི་ཕྱིར། །མགོ་བོ་བཅད་པ་གང་ཡིན་པ། །སྤུངས་ན་དེ་ལྟར་མཐོ་བ་ནི། །ཚངས་པའི་འཇིག་རྟེན་ལས་ཀྱང་ཐལ། །སྲིན་འབུར་གྱུར་ཅིང་རབ་བཀྲེས་པས། །ས་ལུད་ཟོས་པ་གང་ཡིན་པ། །འོ་མའི་རྒྱ་མཚོ་ཆེ་ནང་དུ། །དེ་ཡིས་བཀང་ན་ཤིན་ཏུ་འགེངས། །ཞེས་གསུངས་པས། ང་རང་ཚོ་འཁོར་བ་ཐོག་མ་མེད་པའི་དུས་ནས། ད་ལྟའི་བར་ལ་ལུས་འདི་མ་བླངས་བྱ་བ་ཞིག་མེད་པས། དེའི་ཕྱིར་ན་ཡང་དང་ཡང་དུ་དམྱལ་བའི་གནས་སུ་སྐྱེས་ཏེ། དམྱལ་བའི་སྲུང་མ་དག་གིས། ཇོ་བོ་གང་འདོད་ཟེར་ནས་དྲིས་པས། དམྱལ་བའི་སྐོམ་ཚད་ཀྱིས་གདུངས་ཏེ། ང་སྐོམ་ཞིག་འདོད་ཟེར་བ་ན། འོ་ན་འདི་འཐུངས་ཟེར་ནས་ཟངས་ཞུན་བསྐོལ་བ་དེ་ཁ་ལ་བླུགས་པ་དེ་དག །ད་ལྟར་མ་བསྐམས་མ་ཟད་པར་ཕྱོགས་གཅིག་ཏུ་བསྡོམ་རྒྱུ་ཡོད་ན། ཕྱི་རྒྱ་མཚོ་ཆེན་པོ་ནང་གི་ཆུ་ལའང་དེ་ཡི་ཚད་ཙམ་མེད་པ་ལྟ་བུ་དང༌། དེ་བཞིན་དུ་བདག་ཅག་རྣམས་ཁྱིའི་ལུས་སུ་བླངས་པ་དང༌། ཕག་གི་ལུས་སུ་བླངས་པའི་གནས་སྐབས་སུ། སྐྱག་པ་དང༌། མི་གཙང་བ་གང་དང་གང་ཟོས་པ་ཐམས་ཅད་མ་རུལ། མ་ཡལ་བར། ད་ལྟར་ཕྱོགས་གཅིག་ཏུ་བསྡོམ་རྒྱུ་ཡོད་ན། རིའི་རྒྱལ་པོ་རི་རབ་ལྷུན་པོའི་མཐོ་ཚད་ཀྱི་ཁྱད་ག་ཚོད་ཡོད་པ་དེ་ལས་ཤིན་ཏུ་ལྷག་པར་གྱུར་པ་ཞིག་མ་གཏོགས། ཆད་པ་མེད་པ་ཞིག་ཏུ་འགྱུར་བ་དང༌། དེ་བཞིན་རང་གི་ཨ་ཕ་ཤི་བ་དང༌། ཨ་མ་ཤི་བ་དང༌། བུ་དང་ཆུང་མ་ཤི་བ་དང༌། ཡང་ན་དེ་དག་གསོན་བྲལ་དུ་གྱུར་པ་དེ་ལྟ་བུ་མཛའ་བཤེས་རབ་ཏུ་བྲལ་བའི་གནས་སྐབས་སུ། རང་གི་མཆི་མ་བཏང་བ་དེ་དག་ཐམས་ཅད་མ་བསྐམས་པར། ད་ལྟར་ཕྱོགས་གཅིག་ཏུ་བསྡོམ་རྒྱུ་ཡོད་པ་ཡིན་ན། མཆི་མ་དེ་དག །ཕྱིའི་རྒྱ་མཚོ་འདི་མེད་པར་བྱས། དེའི་སྣོད་དུ་བླུགས་ཀྱང་མི་ཤོང་བ་ལྟ་བུ་ཡིན། ཡང་འཁོར་བའི་སྐྱེ་གནས་མང་པོ་རྣམས་སུ་དགྲ་སྡང་བ་དང་རྩོད་པའི་གནས་སྐབས་སུ། རང་གི་མགོ་བོ་བཅད་པ་དེ་དག་མ་རུལ་མ་ཉམས་པར་ཡོད་ན༑ ཕྱོགས་གཅིག་ཏུ་སྤུངས་པའི་མཐོ་དམན་གྱི་ཚད་ཀྱང༌། ཚངས་པའི་འཇིག་རྟེན་ལས་ཀྱང་མཐོ་བར་གསུངས་པ་དང༌། ཡང་འདམ་རྫབ་དང༌། གསང་སྤྱོད་ཀྱི་གནས་ལྟ་བུ་ལ་བདག་ཅག་རྣམས་སྲིན་འབུ་རུ་སྐྱེས་ཤིང༌། དེའི་གནས་སྐབས་སུ་རབ་ཏུ་བཀྲེས་ཤིང་སྐོམ་པས། སྐྱག་པ་དང༌། ས་ལུད་ཟོས་པ་གང་ཡིན་པ་དེ་དག་ཐམས་ཅད་མ་རུལ་མ་བསྐམས་པར། ད་ལྟར་ཕྱོགས་གཅིག་ཏུ་བསྡོམ་རྒྱུ་ཡོད་པ་ཡིན་ན། རྒྱ་མཚོ་ཆེན་པོའི་ནང་དུ། ས་ལུད་དེ་དག་གིས་བཀང་བ་ཡིན་ན་ཤིན་ཏུ་ནས་ཀྱང་ཁེངས་པར་འགྱུར་བ་ཡིན་གསུངས། གཞན་ཡང་ཡབ་སྲས་མཇལ་བའི་མདོ་ལས་ཀྱང༌།
འཁོར་བའི་ཉེས་དམིགས་མཐོང་བ་ན། །སྐྱོ་བའི་སེམས་ནི་རབ་ཏུ་སྐྱེ། །ཁམས་གསུམ་བཙོན་རར་འཇིགས་པས་ན། །བརྩོན་པའི་སེམས་ཀྱིས་སྤོང་བར་བྱེད། །ཅེས་གསུངས་པ་ལྟར་དུ། འཁོར་བའི་ཉེས་དམིགས་འདི་ལེགས་པར་ཞིག་མ་མཐོང་ན། སྐྱོ་བ་མི་སྐྱེ་བ་ཡིན་པས། དེའི་ཕྱིར་ན་དང་པོར་བླ་མ་ལས་ལེགས་པར་ཉན། སོ་སོས་ཀྱང་ཁྲིད་ཡིག་ལ་ཡག་པོ་བལྟས། དེ་བཞིན་ལེགས་པར་བསྒོམས་པ་ཡིན་ན། ངེས་པར་དུ་ངེས་འབྱུང་སྐྱོ་ཤས་དབང་མེད་དུ་སྐྱེ་བ་ཡིན། དེ་ལྟ་བུའི་སྐྱོ་བའི་སེམས་རབ་ཏུ་སྐྱེ་ན། འདོད་ཁམས་དང༌། གཟུགས་ཁམས་དང༌། གཟུགས་མེད་ཀྱི་ཁམས་ཏེ། ཁམས་གསུམ་མམ། མཐོ་སྲིད་པའི་རྩེ་མོ་ནས། དམའ་ན་རག་དམྱལ་བའི་གདན་ལ་ཐུག་པ་ཡན་ཆད་ཚང་མ་ཐམས་ཅད་བཙོན་ར་དང༌། མེ་འོབས་ལྟ་བུར་མཐོང་བ་དང༌། འཁོར་བ་གང་དུ་སྐྱེས་ཀྱང་སྡུག་བསྔལ་གྱི་རང་བཞིན་མ་གཏོགས་མེད་པར་ཤེས་ནས། དེ་ལ་ཕ་བསད་པའི་ལག་དམར་པོ་མཐོང་བའམ། གསོན་པོར་མེའི་ནང་དུ་ཚུད་པ་བཞིན་འཇིགས་སྣང་དང་དངངས་སྐྲག་དཔག་ཏུ་མེད་པར་སྐྱེས་ནས། བརྩོན་འགྲུས་དྲག་པོས་བླ་མའི་གདམ་ངག་སྒོམ་པ་དང༌། གཞན་ཡང་ཐོས་བསམ་སྒོམ་གསུམ་དང༌། འཁོར་ལོ་གསུམ་སོགས་དམ་པའི་ཆོས་ཀྱི་བྱ་བ་ལ་ནན་ཏན་དུ་འབད་པ་ཞིག་འོང་བ་ཡིན་གསུངས།
དེ་ལྟར་འཁོར་བའི་ཉེས་དམིགས་ལེགས་པར་བསྒོམས་པའི་ཕན་ཡོན་དང༌། འབྱོངས་ཚད་དེ་གང་རེད་ཟེར་ན། རྗེ་བཙུན་མི་ལ་བཞད་པ་རྡོ་རྗེའི་ཞལ་ནས་ཀྱང༌། འགྲོ་བ་གང་དུ་སྐྱེས་ཀྱང་སྐྱིད་མེད་པས། བསམ་བློ་ཐག་གིས་ཆོད་ན་ཅི་བྱས་ཐམས་ཅད་ཆོས་སུ་འགྲོ་བ་ཡིན་ཞེས་གསུངས་པས། འགྲོ་བ་རིགས་དྲུག་གི་གནས་རིས་གང་དང་གང་དུ་སྐྱེ་ན་ཡང༌། ཐམས་ཅད་སྡུག་བསྔལ་གྱི་རང་བཞིན། སྡུག་བསྔལ་གྱི་ཡོ་ལང༌། སྡུག་བསྔལ་གྱི་འཁྲུལ་འཁོར། དཔེར་ན། མེ་ཡི་འོབས་དང༌། དུག་སྦྲུལ་གྱི་ཚང༌། སྲིན་པོའི་གླིང༌། མཚོན་གྱི་དབལ་ལྟ་བུ་ཞིག་མ་གཏོགས། བདེ་བ་དང༌། སྐྱིད་པའི་གོ་སྐབས་ཏིལ་འབྲུ་ཙམ་ཞིག་ཀྱང་མེད་པས། དེ་ལྟར་བསམ་བློ་ཐག་ཆོད་པ་ཞིག་བྱུང་ན། ལུས་ངག་ཡིད་གསུམ་གྱིས་ལས་དང་བྱ་བ་ཅི་དང་ཅི་བྱས་པ་དེ་དག་ཐམས་ཅད་ཀྱང་ཆོས་སུ་འགྲོ་བ་ཡིན་ཏེ། འགྲོ་འདུག་སྐོར་བ། སྨྲས་ཚད་བཟླས་བརྗོད། བསམ་ཚད་ཐམས་ཅད་ཀྱང་སེམས་ཅན་གྱི་དོན་འབའ་ཞིག་མ་གཏོགས་མེད་པར་འབྱུང་བ་ཡིན་པས། རྗེ་བཙུན་ཉིད་ཀྱི་ཞལ་ནས་ཀྱང༌།
ང་རེས་འགའ་འགྲོ་ཞིང་འགྲོ་ཞིང་སྒོམ། །འགྲོ་ཞིང་འགྲོ་ཞིང་སྒོམ་ཙ་ན༑ །འགྲོ་འདུག་སྐོར་བ་རུ་ཤེས་པའི་གདམ་ངག་ཡོད། །མི་ང་ལ་ཡོད་དེ་གཞན་ལ་མེད། །ཀུན་ཀྱང་དེ་འདྲ་ཡོད་ན་དགའ་བ་ལ། །ཞེས་དང༌། ང་རེས་འགའ་ཉལ་ཞིང་ཉལ་ཞིང་སྒོམ། །ཉལ་ཞིང་ཉལ་ཞིང་སྒོམ་ཙ་ན། །གཏི་མུག་འོད་གསལ་དུ་འཁྱེར་བའི་གདམ་ངག་ཡོད། །མི་ང་ལ་ཡོད་དེ་གཞན་ལ་མེད། །ཀུན་ཀྱང་དེ་འདྲ་ཡོད་ན་དགའ་བ་ལ། །ཞེས་པ་ལ་སོགས་པ་གསུངས་པ་བཞིན་ནོ། །
དེ་ཡང་འཁོར་བའི་ཉེས་དམིགས་སྒོམ་པ་རྒྱུད་ལ་སྐྱེས་པའི་ཚད་ཀྱང༌། བཀའ་གདམས་པའི་དགེ་བའི་བཤེས་གཉེན་གླང་རི་ཐང་པ་ལྟ་བུ་ཞིག་དགོས་པ་ཡིན་གསུངས། དགེ་བཤེས་གླང་རི་ཐང་པ་དེ་སྐུ་ཚེ་འདིའི་ཐོག་ལ། ཞལ་དེ་ནག་ཐིང་ངེ་བ་ཞིག་མ་གཏོགས། ཞལ་འཛུམ་མདངས་ཅུང་ཟད་ཙམ་ཡང་མེད་པས། མི་གཞན་རྣམས་ཀྱིས་ཀྱང་གླང་རི་ཐང་པ་ངོ་ནག་ཟེར་བ་ཡིན། ཁོང་ཞེ་སྡང་གིས་ཀུན་ནས་བསླངས་པ་ལྟ་བུའི་རྣམ་འགྱུར་ངན་པས་ངོ་ནག་མ་རེད་དེ། འཁོར་བ་ཐམས་ཅད་སྡུག་བསྔལ་གྱི་རང་བཞིན་ཡིན་པ་མཁྱེན་ནས། ངེས་འབྱུང་དང་སྐྱོ་ཤས་ཆེན་པོས། ཞལ་ལ་བཞད་མོ་ལ་སོགས་པ་མེད་པ་རེད། ཡིན་ནའང་སྐབས་ཤིག་ཁོང་གི་མཆོད་པའི་མཎྜལ་གྱི་སྟེང་ན་གཡུ་རྡོག་ཆེན་པོ་ཞིག་ཡོད་པ་དེ། ཙི་ཙི་ཞིག་བསླེབས་ནས་དེས་འཁུར་གྲབས་བྱས་པས། ཙི་ཙི་དེས་མ་ཁྱག་པ་དང༌། ཙིག་ཙིག་ཟེར་སྐད་ཅིག་བརྒྱབ་པས། ཙི་ཙི་གཞན་ཞིག་ཀྱང་གྲོགས་སྦྲན་ནས། ཙི་ཙི་གཅིག་གིས་མདུན་ནས་འཕུལ། གཅིག་གིས་རྒྱབ་ནས་ཕར་འཐེན་པ་གཟིགས་པས། བཞད་མོ་གཅིག་ཤོར་བ་དང༌། ཡང་སྐབས་ཤིག་ཕྲུ་གུ་ཞིག་གིས། ཡོས་རྡོག་གཅིག་སེར་ཀའི་ནང་ལ་ལྷུང་ཤོར་བས། ཕྲུ་གུ་དེ་ཡོས་རྡོག་ལ་ཕངས་དྲགས་ནས་མང་པོ་ངུས། ངུས་པའི་སྐབས་སྣབས་མང་པོ་ཐོན་པ་དེ་སེར་ཀ་ལ་མར་བཞུར་ཏེ། སྣབས་ཡར་འཐེན་པའི་སྐབས། སྣབས་ཀྱི་རྩེ་ལ་ཡོས་རྡོག་དེ་འབྱར་ནས་ཡར་ལོན་པ་དེ་གཟིགས་པས། བཞད་མོ་གཅིག་ཤོར་བ་སོགས་བཞད་མོ་ཐེངས་མ་གསུམ་ཙམ་མ་གཏོགས། ནམ་ཡང་བཞད་མོ་བཞད་མ་མྱངས་པའི་གཏམ་རྒྱུད་ཡོད་པ་རེད། ཁོང་ལྟ་བུ་སྐྱེས་བུ་ཆེན་པོ་དེ་འདྲས་ཀྱང་ཐུགས་ཁྲལ་མཛད་ནས། འཁོར་བའི་ཉེས་དམིགས་ལ་དགོངས་པ་བཞེས་དགོས་ཀྱི་ཡོད་ན༑ ང་རང་ཚོ་འཁོར་བར་འཁྱམས་ནས་སྡུག་བསྔལ་མྱོང་མཁན་གྱི་སེམས་ཅན་རྣམས་ཀྱིས་ནི། འཁོར་བའི་ཉེས་དམིགས་ལ་བསམ་བློ་གཏང་དགོས་དང་མི་དགོས། ངེས་འབྱུང་སྐྱོ་ཤས་བསྐྱེད་དགོས་དང་མི་དགོས་སྨོས་མ་དགོས་པར་རེད། འོན་ཀྱང་འཁོར་བའི་སྡུག་བསྔལ་མཐོང་བཞིན་དུ་ངེས་འབྱུང་སྐྱོ་ཤས་གང་ཡང་མི་སྐྱེ་བ་འདི་ནི། སོ་སོའི་ལས་ངན་ཚབས་ཆེ་བའི་དབང་གིས་མི་སྐྱེ་བ་རེད། ཡིན་ན་ཡང་སྐྱེ་གི་མི་འདུག་ཟེར་ནས་བསྡད་པས་མི་འགྲིག་པས། ག་ཚད་སྐྱེ་སྐྱེ་ལ་ནན་ཏན་དུ་བསྒོམ་པ་ཤིན་ཏུ་གལ་ཆེ་བ་རེད།
ཞར་བྱུང་ཐར་པའི་ཕན་ཡོན་ཡང༌། འདོད་ཁམས། གཟུགས་ཁམས། གཟུགས་མེད་ཁམས་ཏེ། ཁམས་གསུམ་གྱིས་བསྡུས་པའི་འཁོར་བ་ངན་སོང་འདི་དག་ཐམས་ཅད་ནི། སྡུག་བསྔལ་གྱི་རང་བཞིན་འབའ་ཞིག་ཡིན་པས། ཟག་བཅས་ཐམས་ཅད་སྡུག་བསྔལ་ཞེས་བྱ་བ་དེ་ལས་ཡར་ཐར་ཏེ། ནམ་བཞག་གཏན་གྱི་བདེ་བ་དེ་ནི་མྱ་ངན་ལས་འདས་པ་ཡིན། མྱ་ངན་ལས་འདས་པ་དེའང་ཉན་ཐོས་དང་རང་རྒྱལ་གྱི་གོ་འཕང་ལ་མྱང་འདས་ཀྱི་མིང་བཏགས་ཙམ་དེ་ལྟ་བུ་མ་ཡིན་པར། ཐར་པ་ཆེན་པོའི་གྲོང་ཁྱེར། ཐེག་པ་ཆེན་པོའི་མྱ་ངན་ལས་འདས་པ། སྲིད་ཞིའི་མཐའ་ལ་མི་གནས་པའི་ཟུང་འཇུག་རྡོ་རྗེ་འཆང་གི་གོ་འཕང་དེ་གཅིག་པུ་ཡིན་པས། མྱ་ངན་ལས་འདས་པ་འབའ་ཞིག་ཞི་ཞིང་བདེ་བའོ་གསུངས། དེ་ལྟར་འཁོར་བའི་ཉེས་དམིགས་དེ་དག་ཤེས་པས་སྲིད་པའི་བདེ་བ་ལས་བློ་ལྡོག་པ་ཡིན་ནོ། །
དེ་ཡང་དལ་འབྱོར་རྙེད་དཀའ། འཆི་བ་མི་རྟག་པ། ལས་རྒྱུ་འབྲས། འཁོར་བའི་ཉེས་དམིགས་ཀྱི་ཁྲིད་ལ་བློ་ལྡོག་རྣམ་པ་བཞི་ཟེར་བ་རེད། བློ་ལྡོག་རྣམ་པ་བཞི་དེ་དང་པོར་བླ་མ་ལས་ཁྲིད་ལེགས་པར་ཉན། ཉན་པ་ཙམ་དུ་མ་ཟད་རང་གིས་ཀྱང་ནན་ཏན་དུ་བསྒོམ། བྱུང་ན་དལ་འབྱོར་རྙེད་དཀའ་ལ་ཟླ་བ་གཅིག་ཙམ། འཆི་བ་མི་རྟག་པ་ལ་ཟླ་བ་གཅིག་ཙམ། ལས་རྒྱུ་འབྲས་ལ་ཟླ་བ་གཅིག་ཙམ། འཁོར་བའི་ཉེས་དམིགས་ལ་ཟླ་བ་གཅིག་ཙམ་ལ་སོགས་པར། བློ་ནམ་ལྡོག་ལྡོག་གི་བར་དུ་བསྒོམ་པ་དང༌། དེ་ལྟར་མ་བྱུང་ནའང་ཞག་བདུན་ཕྲག་རེ་རེར་བསྒོམ་པ་དང༌། ཐ་མར་དེ་ལྟར་སྒོམ་མ་ཐུབ་ནའང༌། སོ་སོ་ཐུན་ཚུགས་པའི་གནས་སྐབས་སུ། བློ་ལྡོག་རྣམ་བཞིའི་འདོན་ཆ་དེ་ཚོ་ངག་ནས་འདོན་པའི་སྐབས། ཚིག་རྗེས་དོན་དྲན་བྱས་ནས། ཨ་འུ་ནེ་ཙོའི་འདོན་པ་ལྟར་ཚིག་དང་དོན་ཡ་བྲལ་དུ་སོང་བ་ལྟ་བུ་མ་ཡིན་པར། རང་གི་རྒྱུད་དང་འདྲེས་ངེས་པར་ནན་ཏན་དུ་བསྒོམ་པ་ཤིན་ཏུ་གལ་ཆེ་བ་ཡིན་པས། ད་དེ་བཞིན་དུ་ཐུགས་ལ་འཇགས་པར་ཞུའོ།། །།
འདིར་སྨྲས་པ།
མཁས་དང་གྲུབ་པའི་ཕུལ་དུ་ཕྱིན་ན་ཡང༌། །ཕྱི་རུ་སྦས་པའི་ཚུལ་གྱིས་འགྲོ་དོན་སྐྱོང༌། །མཚན་ཉིད་ཀུན་ལྡན་འདྲེན་མཆོག་བླ་མ་ལ། །སླར་ཡང་བསམ་བཞིན་བསམ་བཞིན་དད་པ་འཕེལ། །
བརྒྱུད་ལྡན་བླ་མའི་ཞལ་རྒྱུན་མ་ཉམས་ཤིང༌། །གོ་སླ་ལྷད་མེད་མན་ངག་གནད་འདུས་པ། །འདི་འདྲ་གསེར་སྦྱངས་བཙོ་མའི་ཐིགས་པ་ལྟར། །དེང་སང་འདི་ན་དཀོན་པའི་ཚད་དུ་སྣང༌། །
ཕྱོགས་ལྷུང་སྒྲོ་བཏགས་གཏམ་ཙམ་མ་ཡིན་ཏེ། །བློ་ལྡན་གཟུར་གནས་གཟིགས་པ་པོ་རྣམས་ཀྱིས། །སྔོན་འགྲོའི་བཀའ་ཁྲིད་ཐིགས་པ་རྣམ་གཉིས་ལ། །ཞིབ་ཏུ་མཇལ་ན་ཇི་བཞིན་གསལ་བར་འགྱུར། །
འོན་ཀྱང་གཞན་ལ་བསྒྲགས་པའི་ཆེད་ཙམ་མིན། །མཚུངས་མེད་བླ་མས་བསྐྱངས་པའི་སློབ་འབངས་ལ། །བརྩེ་ཆེན་ཐུགས་ཀྱི་ཕ་ཕོགས་དངོས་ཡིན་པས། །བཀའ་ཁྲིད་འདི་རྣམས་དེ་དག་དོན་དུ་སྤེལ། །
གྲོགས་དག་འདི་སྣང་སྨིག་རྒྱུའི་རི་མོ་ལ། །ཅོལ་ཆུང་རིག་པའི་མགོ་བོ་མ་འཁོར་བར། །ད་ནི་བླ་མའི་ཞལ་ཆབ་མངར་མོ་ལ། །བསམ་སྤྱོད་གཉིས་ཀས་ཚུལ་བཞིན་བསྟེན་རེ་རན། །
གསུང་སྒྲོས་ཟབ་མོ་ཡི་གེར་བཀོད་པ་ལ། །ཉེས་པ་མཆིས་ན་རྩ་བརྒྱུད་བླ་མ་ཡིས། །ཉམ་ཐག་གྱུར་པའི་དུས་འདིར་ཉེར་དགོངས་ནས། །བཟོད་པར་མཛོད་ལ་གནང་བའང་བསྩལ་དུ་གསོལ། །
དེ་ཡང་ཚུལ་བཞིན་ཕབ་བཅུག་འགྲེམས་སྤེལ་སོགས། །འདི་ལ་སྲི་ཞུ་བགྱིས་པ་ཐམས་ཅད་ཀྱི། །ལེགས་བྱས་ཅི་མཆིས་བདག་གཞན་འགྲོ་བ་ཀུན། །རྡོ་རྗེ་འཆང་གི་གོ་འཕང་འཐོབ་ཕྱིར་བསྔོ། །
དེ་ལྟར་བསྟན་དང་འགྲོ་བ་ཡོངས་ཀྱི་དཔལ་མགོན། ངེས་པ་དོན་གྱི་མཁས་གྲུབ་ཆེན་པོ། ཤིན་ཏུ་སྦས་པའི་རྣལ་འབྱོར་པ། ༧སྐྱབས་རྗེ་རྡོ་རྗེ་འཆང་ཤྲཱི་སེང་བྲག་རིན་པོ་ཆེ་ངག་དབང་འགྱུར་མེད་ཆོས་ཀྱི་རྒྱལ་མཚན་དཔལ་བཟང་པོའི་སྡེའི་ཞལ་སྔ་ནས། ལྗོངས་བལ་བོད་གཉིས་ཀྱི་སོ་མཚམས། ཤར་སྦ་ཁང་དོན་གྲུབ་སྡིངས་ཞེས་བྱ་བའི་གདན་ས་དམ་པ་རུ། ཕྱི་ལོ་ ༡༩༨༦ བོད་མེ་སྟག་ལོར། སྐྱབས་རྗེ་ཁྲིད་དཔོན་རིན་པོ་ཆེས་ཕྱོགས་བསྒྲིགས་གནང་བའི་སྔོན་འགྲོའི་རྩ་ཚིག་སྟེང༌། བརྒྱུད་ལྡན་བླ་མའི་ཞལ་རྒྱུན་དང་བཅས་ཐུགས་ཐོག་ཁོ་ན་ནས་བཀའ་ཁྲིད་རྒྱས་པར་བསྩལ་སྐབས། སྒྲ་འཛིན་འཁོར་ལོ་རུ་བཙུད་པ་ལས་གཙང་བཤུས་བགྱིས་པ། ཕྱག་ཆེན་སྔོན་འགྲོའི་ཁྲིད་ཡིག་གསེར་གྱི་ཐིགས་པ་ཞེས་བྱ་བ་འདི་བཞིན། ལོ་སྔ་མའི་ནང༌། ཕྱག་དང་མཎྜལ་སོགས་བསྒོམ་བྱ་ཁ་ཐུག་གི་སྔོན་འགྲོའི་བཀའ་ཁྲིད་བདུད་རྩིའི་ཐིགས་པ་ལ་ཞུ་དག་གི་གྲོགས་དན་བྱས་སྐབས། སྔོན་འགྲོ་བློ་ལྡོག་རྣམ་བཞི་སོགས་ལའང་འདི་བཞིན་ཞལ་གསུང་ཚད་ལྡན་རྒྱས་པ་ཞིག་ཡོད་ན། སྔོན་འགྲོ་ཆ་ཚང་ཞིང༌། ཀུན་ལ་ཕན་རླབས་ཆེ་བར་འབྱུང་ངེས་སྙམ་པ་བྱུང་ནས། དེ་བཞིན་རེ་སྨོན་ཡང་ཡང་བགྱིས་མཐར། ཞལ་གསུང་སྒྲ་འཛིན་འཁོར་ཐག་རྣམས་ལ་ཞིབ་ཏུ་ཉན་པའི་ཚེ། ཀུན་སློང་ཀུན་སྤྱོད་སོགས་དང༌། བློ་ལྡོག་རྣམ་བཞིའི་སྐོར་ནི་ཆ་ཚང་བར་བཞུགས་འདུག་པས། སྔར་གྱི་རེ་འབྲས་ཡོངས་སུ་སྨིན་ཏེ། བླ་མའི་ཞབས་ཏོག་དང༌། ཞལ་སློབ་བགྲེས་གཞོན་སོགས་དོན་གཉེར་ཅན་ཡོངས་ལ་ཕན་པའི་ཆེད་དུ། གསུང་ཇི་བཞིན་དག་པར་ཡིག་ཐོག་ཏུ་ཕབ་བྲིས་བྱས་པ་དེ་ཉིད།
སླར་ཡང་སྐུའི་ཚ་བོ་བུ་བསྟན་འཛིན་ལགས་ནས་འཕྲུལ་ཀླད་ཀོཾ་པིའུ་ཊའི་ནང་དུ་བཅུག་ཅིང༌། མཁན་པོ་བཤད་སྒྲུབ་བསྟན་འཛིན་མཆོག་དང༌། ཞལ་སློབ་དགེ་བཤད་སྒྲུབ་རྒྱ་མཚོ་ལགས་ནས་ཞུ་སྒྲིག་གི་ཕྱག་རོགས་གནང་བ་སོགས་ལ་བརྟེན། ད་ལམ་ལེགས་གྲུབ་བྱུང་བ་བཅས། བལ་བོད་མཚམས་ཀྱི་དབེན་པའི་རི་ཁྲོད་ནས། ཆོས་རྗེ་བླ་མ་གང་གི་སློབ་འབངས། མཁན་མིང་ཕྲིན་ལས་རྡོ་རྗེས་མཇུག་གི་གསལ་བཤད་ཀྱི་ཚུལ་དུ་སྨོས་པའོ།། །།
༄༅། །དཔལ་འབྲུག་པའི་ལམ་རིམ་སྨོན་ལམ་རྡོ་རྗེའི་རྒྱ་མདུད་ཅེས་བྱ་བ་བཞུགས་སོ།། 
༈ དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་མགོན་བླ་མ་དམ་པའི་ཞབས་ལ་ཕྱག་འཚལ་ཞིང་གསོལ་བ་འདེབས་སོ་བྱིན་གྱིས་བརླབ་ཏུ་གསོལ། མི་ངའི་སྐྱེ་བ་ནས་སྐྱེ་བ་ཚེ་རབས་ནས་ཚེ་རབས་ཐམས་ཅད་དུ་དལ་འབྱོར་གྱི་ཆོས་བཅོ་བརྒྱད་ཚང་བའི་མི་ལུས་རིན་པོ་ཆེ་ཐོབ་ཅིང་ཤེས་བྱའི་གནས་མཐའ་དག་བདེ་བླག་ཏུ་རྟོགས་ནུས་པའི་བློ་གྲོས་དང་ལྡན་པར་གྱུར་ཅིག །སྐྱེས་མ་ཐག་ཏུ་དད་པས་ཀུན་ནས་བསླངས་ཏེ་དཀོན་མཆོག་གསུམ་གྱི་སྐྱབས་འོག་ཏུ་འཇུག་ཅིང་བློ་ཆོས་སུ་འགྲོ་བ་སྐྱེས་བུ་ཆུང་ངུའི་ལམ་ལ་འཇུག་པར་བྱེད་དེ་ཐར་པའི་སྣོད་རུང་དུ་འགྱུར་བར་ཤོག་ཅིག །གཞོན་ནུའི་དུས་ནས་ལྔ་ཕྲུགས་ཉེར་གཅིག་གི་ཡོན་ཏན་དང་ལྡན་པའི་མཁན་སློབ་དགེ་འདུན་གྱི་སྤྱན་སྔར་ངེས་པར་འབྱུང་བའི་ཀུན་ནས་བསླངས་ཏེ་ཚིགས་གསུམ་རིམ་པར་ནོད་ཅིང་ལྟུང་བ་འབྱུང་བའི་སྒོ་བཞི་བསྡམས་ནས་བསླབ་པ་གསུམ་ཡོངས་སུ་སྦྱོང་བའི་ཆོ་གས་སྐྱེས་བུ་འབྲིང་གི་ལམ་ལ་འགྲུབ་པར་བྱེད་དེ་ཐར་པའི་རྒྱལ་མཚན་བརྟན་པར་གྱུར་ཅིག །མི་རིང་བར་བྱམས་སྙིང་རྗེ་བྱང་ཆུབ་སེམས་ཀྱིས་ཐུགས་རྒྱུད་འབྱོངས་པའི་དགེ་བའི་བཤེས་དང་མཇལ་ཏེ་ཐོས་བསམ་གྱིས་སྒྲོ་འདོགས་ཆོད་ནས་བསམ་པ་བྱང་ཆུབ་མཆོག་ཏུ་སེམས་བསྐྱེད་དེ་བདག་གཞན་མཉམ་བརྗེ་བསྒོམས་ནས། སྦྱོར་བ་ཕྱིན་དྲུག་བསྡུ་བཞི་དང་ཞི་ལྷག་ཟུང་འབྲེལ་གྱི་སྒོ་ནས་སྐྱེས་བུ་ཆེན་པོའི་ལམ་ལ་སློབ་པར་བྱས་ཏེ་རྣམ་པ་ཐམས་ཅད་མཁྱེན་པའི་གོ་འཕང་ཐོབ་པར་གྱུར་ཅིག །རྡོ་རྗེ་སློབ་དཔོན་མཚན་ལྡན་གྱི་གདུལ་བྱར་གྱུར་ནས་དབང་གིས་སྨིན་ཅིང་དམ་ཚིག་ལས་མི་འདའ་བར་བསྐྱེད་རྫོགས་ཟུང་འཇུག་གི་སྒོ་ནས་སྐྱེས་བུ་ཆེན་པོའི་མཆོག་གི་ལམ་ཟབ་ཉམས་འོག་ཏུ་ཆུད་པར་བྱས་ཏེ་གྲུབ་གཉིས་ལ་ཅི་དགར་སྤྱོད་པའི་སྐལ་པ་དང་ལྡན་པར་གྱུར་ཅིག །ཁྱད་པར་དུ་ཡང་བླ་མ་ལ་སངས་རྒྱས་དངོས་སུ་མཐོང་བའི་མོས་གུས་ཀྱིས་ཕྱག་ཆེན་ལྟ་བའི་ནམ་འཕང་ཅིག་ཅར་དུ་ཆོད་དེ་རྡོ་རྗེ་འཆང་གི་རྒྱལ་ཐབས་ལ་མངའ་དབང་བསྒྱུར་བ་གྲུབ་ཆེན་ཏིལླི་པ་དང་པཎ་ཆེན་ནཱ་རོ་པ་ལྟ་བུར་འགྱུར་བར་ཤོག་ཅིག །རྡོ་རྗེའི་ལུས་ལ་རླུང་སེམས་ཀྱི་རྟེན་འབྲེལ་གནད་དུ་བསྣུན་ནས་ཐབས་ལམ་ནཱ་རོའི་ཆོས་དྲུག་སྒོམ་པའི་རྒྱལ་ས་ཟིན་ཏེ་ཟུང་འཇུག་ཆེན་པོའི་འབྱོར་བས་ཕྱུག་པ་སྐྱེས་མཆོག་མར་མི་དྭགས་གསུམ་དང་བདེ་གཤེགས་ཕག་མོ་གྲུ་པ་ལྟ་བུར་འགྱུར་བར་ཤོག་ཅིག །རྐྱེན་བཟང་ངན་ཐམས་ཅད་ལམ་དུ་ཁྱེར་ནས་རོ་སྙོམས་ཀྱི་སྤྱོད་པ་ཚད་དུ་ཕྱིན་ཏེ་ཕྱོགས་ལས་རྣམ་རྒྱལ་གྱི་བརྟུལ་ཞུགས་བརྙེས་པ་གྲུབ་ཆེན་གླིང་རས་དང་འགྲོ་མགོན་རྒྱ་རས་ལྟ་བུར་འགྱུར་བར་ཤོག་ཅིག །དམ་པའི་ཆོས་ཐམས་ཅད་ཀྱི་སྙིང་པོ་རྟེན་འབྲེལ་རབས་བདུན་མའི་ཉམས་ལེན་མཐར་ཕྱིན་ནས་ཇི་ལྟ་བའི་གནས་ལུགས་མངོན་དུ་གྱུར་ཅིང་ཇི་སྙེད་པའི་རྟེན་འབྲེལ་འཆར་ནས་འབྲས་བུ་རང་ལས་རྙེད་པ་རྒྱལ་བ་ལོ་རས་པ་དང་ཆོས་རྗེ་རྒོད་ཚང་པ་ལྟ་བུར་འགྱུར་བར་ཤོག་ཅིག །མཉམ་ཉིད་ཁྱབ་གདལ་ཆེན་པོའི་མོས་གུས་ཀྱིས་ལམ་ཟབ་པ་ཐམས་ཅད་ཀྱི་མཐར་ཐུག་བླ་མའི་སྒྲུབ་པ་མཐར་ཕྱིན་ནས་རང་དོན་དུ་ཁ་སྦྱོར་ཡན་ལག་བདུན་དང་ལྡན་པའི་རྡོ་རྗེ་འཆང་ཆེན་པོའི་གོ་འཕང་ཚེ་འདིར་ཐོབ་ཅིང༌། གཞན་དོན་དུ་གཟུགས་སྐུ་རྣམ་པ་གཉིས་ཀྱི་སྒོ་ནས་བསྟན་འགྲོའི་དོན་རྒྱ་ནམ་མཁའ་དང་མཉམ་པ་དུས་འཁོར་བ་མ་སྟོངས་ཀྱི་བར་དུ་བྱེད་ནུས་པར་ཤོག་ཅིག །མདོར་ན་དཀོན་མཆོག་རྩ་གསུམ་བདེན་པའི་མཐུ་དང་ཆོས་ཉིད་འགྱུར་བ་མེད་ཅིང་ཆོས་ཅན་རྒྱུ་འབྲས་བསླུ་མེད་བདེན་པའི་སྟོབས་ཀྱིས་བདག་གི་སྔོན་བྱོན་གོང་མ་རྣམས་ཀྱི་རྗེས་སུ་ཇི་ལྟར་སྨོན་པ་དེ་དེ་བཞིན་དུ་འགྲུབ་པར་གྱུར་ཅིག །ཅེས་པ་འདིའང་ཤཱཀྱའི་དགེ་སློང་ཡོན་ཏན་འོད་ཀྱི་རང་གི་སྨོན་ཚིག་ཏུ་བྲིསཔ་དགེའོ།། །།
༄༅། །དུས་ཁྲུགས་ཞི་ཞིང་བོད་ཡུལ་བདེ་བའི་སྨོན་ལམ་བཞུགས།།
༈ སྐྱབས་གནས་བསླུ་མེད་དཀོན་མཆོག་རྩ་བ་གསུམ། །ཁྱད་པར་གངས་ཅན་མགོན་པོ་སྤྱན་རས་གཟིགས། །རྗེ་བཙུན་སྒྲོལ་མ་གུ་རུ་པདྨ་འབྱུང༌། །གསོལ་བ་འདེབས་སོ་ཐུགས་དམ་ཞལ་བཞེས་དགོངས། །སྨོན་ལམ་ཡོངས་སུ་འགྲུབ་པར་བྱིན་གྱིས་རློབས། །སྙིགས་དུས་འགྲོ་རྣམས་བསམ་སྦྱོར་ལོག་པ་དང༌། །ཕྱི་ནང་འབྱུང་བ་འཁྲུགས་པའི་རྒྱུ་རྐྱེན་གྱིས། །སྔར་མ་གྲགས་པའི་མི་ཕྱུགས་དལ་ཡམས་ནད། །གཟའ་ཀླུ་རྒྱལ་གདོན་ནག་ཕྱོགས་འབྱུང་པོའི་གཟེར། ། བཙའ་སད་སེར་གསུམ་ལོ་ཉེས་དམག་འཁྲུག་རྩོད། །ཆར་ཆུ་མི་སྙོམས་གངས་ཆེན་བྲ་བྱིའི་ཐན། །ས་གཡོས་མེ་དགྲ་འབྱུང་བཞིའི་འཇིགས་པ་དང༌། །ཁྱད་པར་བསྟན་ལ་འཚེ་བའི་མཐའ་དམག་སོགས། །གངས་ཅན་ལྗོངས་འདིར་གནོད་འཚེའི་རིགས་མཐའ་དག །མྱུར་དུ་ཞི་ཞིང་རྩད་ནས་འཇོམས་གྱུར་ཅིག །མི་དང་མི་མིན་འགྲོ་བ་མཐའ་དག་གི། །རྒྱུད་ལ་བྱང་ཆུབ་སེམས་མཆོག་རིན་པོ་ཆེ། །ངང་གིས་སྐྱེས་ནས་གནོད་འཚེའི་བསམ་སྦྱོར་བྲལ། །ཕན་ཚུན་བྱམས་པའི་སེམས་དང་ལྡན་ནས་ཀྱང༌། །བོད་ཡུལ་མཐའ་དབུས་བདེ་སྐྱིད་དཔལ་གྱིས་འབྱོར། །སངས་རྒྱས་བསྟན་པ་དར་རྒྱས་ཡུན་གནས་ཤོག །རྩ་གསུམ་རྒྱལ་བ་སྲས་བཅས་བདེན་པའི་སྟོབས། །འཁོར་འདས་དགེ་བའི་རྩ་བ་གང་མཆིས་དང༌། །བདག་ཅག་ལྷག་བསམ་རྣམ་པར་དཀར་བའི་མཐུས། །གསོལ་བཏབ་སྨོན་པའི་འབྲས་བུ་འགྲུབ་གྱུར་ཅིག །ཅེས་རྗེ་བླ་མ་འཇམ་དབྱངས་མཁྱེན་བརྩེའི་དབང་པོའི་ཞལ་སྔ་ནས་དེང་སང་དུས་ཀྱི་འཚུབ་འགྱུར་ཆེ་ཞིང་ཅི་ལྟར་འགྱུར་ཆ་མེད་པས། རྗེ་ཉིད་ནས་བོད་ཡུལ་བདེ་བའི་སྨོན་ལམ་ཉིན་རེར་ལན་དྲུག་རེ་མཛད་པ་ཡིན་པས། ཁྱོད་ནས་ཀྱང་དེ་ལྟར་གལ་ཆེ་ཞེས་བཀའ་སྩལ་ཕེབས་པ་ལྟར་སྙོམ་ལས་པ་བློ་གྲོས་མཐའ་ཡས་ཀྱིས་ཙ་འདྲ་རིན་ཆེན་བྲག་ཏུ་རྒྱལ་ཟླའི་དཀར་ཕྱོགས་འགྲུབ་པའི་སྦྱོར་བ་དང་ལྡན་པའི་སྔ་དྲོའི་ཆར་རང་གི་བསྙེལ་གསོས་སུ་བྲིས་པ་ཇི་བཞིན་འགྲུབ་པར་གྱུར་ཅིག། །།
༄༅། །མཁའ་མཉམ་འགྲོ་བ་ཀུན་གྱི་སྨན་གཅིག་པུ། །ཕན་དང་བདེ་བ་ཀུན་གྱི་དཔལ་འབྱུང་བའི། །ཐུབ་བསྟན་དམ་པ་རྙེད་དང་བཀུར་སྟི་ཡི། །སྒོ་ནས་ས་ལ་དར་ཞིང་རྒྱས་གྱུར་ཅིག །བཤད་དང་སྒྲུབ་པའི་ཤིང་རྟའི་སྲོལ་ཆེན་པོས། །འགྲོ་རྣམས་ཐར་པའི་ལམ་ལ་འདྲེན་མཛད་པའི། །བསྟན་འཛིན་མཚུངས་པ་མེད་པའི་བཤེས་གཉེན་རྣམས། །སྐུ་ཚེ་རིང་ཞིང་ཕྲིན་ལས་རྒྱས་གྱུར་ཅིག །འདི་ནས་འཇིག་རྟེན་གཞན་གྱི་དོན་གཤེགས་པ། །ཀུན་གྱི་ས་ལམ་བར་ཆད་ཉེར་ཞི་ཞིང༌། །བཞེད་དོན་དམ་པ་མ་ལུས་འགྲུབ་གྱུར་ཏེ། །སྤྲུལ་པས་རྟག་ཏུ་འགྲོ་ཕན་མཛད་གྱུར་ཅིག །སེམས་ཅན་ཐམས་ཅད་བདེ་ཞིང་སྐྱིད་ལྡན་པ། །རྣམ་གྲོལ་བདེ་ཆེན་ས་ལམ་བགྲོད་པ་དང༌། །བདག་ཀྱང་ཚེ་རབས་ཀུན་ཏུ་མཚན་ལྡན་གྱི། །དགེ་བའི་བཤེས་གཉེན་འབའ་ཞིག་བསྟེན་པར་ཤོག །རྟག་ཏུ་བདག་ནི་དམ་པའི་ཆོས་ཉན་ཞིང༌། །བསྟན་པ་ཇི་བཞིན་སྒྲུབ་ལ་མི་ངལ་བར། །ཐེག་ཆེན་འཕགས་པའི་ས་ལམ་རྫོགས་བགྱིས་ཏེ། །རྡོ་རྗེ་འཆང་དབང་ཚེ་འདིར་ཐོབ་པར་ཤོག །པདྨ་དཀར་པོས་ཀ་མ་རུ་པའི་གནས་མཆོག་ཏུ་སྦྱར་བའོ།
༈ བདག་གི་དུས་གསུམ་དགེ་བ་འདི་དག་གིས། །སྡིག་དང་སྒྲིབ་པ་མ་ལུས་ཟད་བྱས་ཏེ། །རྟག་པར་དགེ་བའི་བཤེས་ཀྱིས་རྗེས་གཟུང་ནས། །ཚུལ་གནས་ཐོས་བསམ་སྒོམ་པ་མཐར་ཕྱིན་ཤོག །སྨིན་བྱེད་དབང་ཐོབ་རིམ་གཉིས་ཟུང་འཇུག་གིས། །རྩ་རླུང་ཐིག་ལེ་སྦྱངས་ནས་དངས་མའི་ལུས། །ངེས་པར་སྐྱེ་བ་གཅིག་གིས་འགྲུབ་གྱུར་ཏེ། །རྡོ་རྗེ་འཆང་དབང་ས་ལ་གནས་པར་ཤོག །འདི་ནས་གཟུང་སྟེ་སྐྱེ་དང་སྐྱེ་བ་རུ། །མཐའ་ཡས་འགྲོ་བ་ཀུན་གྱི་མགོན་དང་སྐྱབས། །ལམ་སྟོན་དགེ་བའི་བཤེས་སུ་བདག་གྱུར་ནས། །མ་ལུས་རྣམ་གྲོལ་མཆོག་ལ་འགོད་པར་ཤོག །ཅེས་པ་འདི་ཀུན་མཁྱེན་བཀའ་འབུམ་ལས་སོ། །
༈ གོང་མའི་གདན་ས་དབེན་པའི་གནས། །རྟག་ཏུ་རི་ཁྲོད་འགྲིམ་བྱེད་ཅིང༌། །རྟོགས་པ་སྐྱོང་ཞིང་སྨོན་ལམ་འདེབས། །བརྒྱུད་པའི་སྲོལ་ཁ་འཛིན་པར་ཤོག །ཆོས་རྗེ་རྒྱ་རས་པས་སོ།།
༈ བདེ་གཤེགས་སྟོན་པའི་བསྟན་པ་མཆོག་གི་མཚོ། །སྙན་པའི་འབྲུག་སྒྲ་སྒྲོགས་པའི་སྤྲིན་ཕྲེང་གིས། །བཤད་སྒྲུབ་ཆར་གྱིས་ཉིན་བཞིན་རྣམ་སྤེལ་བ། །ཡངས་པའི་རྒྱལ་ཁམས་ཐམས་ཅད་གང་གྱུར་ཅིག །སྡོམ་གསུམ་ཉིན་མོའི་འོད་དང་རྟག་འགྲོགས་ཤིང༌། །ཐོས་བསམ་སྒོམ་པའི་དྲི་བཟང་འཛིན་པའི་དཔྱིད། །བསྟན་འཛིན་པདྨོའི་གཙོ་བོ་ཅི་ཡང་གིས། །ཡངས་པའི་རྒྱལ་ཁམས་ཐམས་ཅད་གང་གྱུར་ཅིག །རྙེད་དང་བཀུར་སྟིའི་ཆུ་ཀླུང་རྣམ་འབབ་ཅིང༌། །ཕན་དང་བདེ་བའི་རིན་ཆེན་སྐྱེད་པའི་གནས། །ཆོས་འཁོར་གསར་པ་གསར་པའི་དཔལ་རྒྱ་མཚོས། །ཡངས་པའི་རྒྱལ་ཁམས་ཐམས་ཅད་གང་གྱུར་ཅིག །ཀུན་མཁྱེན་པདྨ་དཀར་པོས་སོ།། སརྦ་མངྒ་ལཾ།།
དཔར་བྱང་སྨོན་ཚིག་
དགེ་བ་འདིས་མཚོན་དུས་གསུམ་བསགས་ཡོད་མཐུས། །ཡངས་པའི་མཁའ་ལ་ཉི་ཟླའི་དཀྱིལ་འཁོར་བཞིན། །རྒྱལ་བསྟན་ཡོངས་དང་རྗེ་བཙུན་རས་པའི་བསྟན།། འཛམ་གླིང་མཐའ་གྲུར་གསལ་བཞིན་འབར་གྱུར་ཅིག །བསྟན་འཛིན་མཆོག་རྣམས་རྡོ་རྗེའི་ལྷུན་པོ་ལྟར། །ཞབས་པད་བསྟན་ཅིང་མཛད་ཕྲིན་རྒྱས་པ་དང༌། །ཕ་མ་འགྲོ་རྣམས་རྡོ་རྗེ་འཆང་ཆེན་པོའི། །གསང་གསུམ་དབྱེར་མེད་མངོན་པར་སངས་རྒྱས་ཤོག། །།
ཅེས་དཔར་བྱང་སྨོན་ཚིག་འདི་བཞིན་༧སྐྱབས་རྗེ་ཐུགས་སྲས་རིན་པོ་ཆེ་གོང་མ་ངག་དབང་བདེ་ཆེན་འགྱུར་མེད་མཆོག་གི་གསུང་བྱིན་རླབས་ཅན་ཡིན་ནོ།།
སརྦ་མངྒ་ལཾ།། དགེའོ།། དགེའོ།།
